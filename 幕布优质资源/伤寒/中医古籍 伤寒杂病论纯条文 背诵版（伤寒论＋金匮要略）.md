# 中医古籍 伤寒杂病论纯条文 背诵版（伤寒论＋金匮要略）
- 伤寒论原序      
    - 余每览越人入虢之诊，望齐候之色，未尝不慨然叹其才秀也。怪当今居世之士，曾不留神医药，精究方术，上以疗君亲之疾，下以治贫贱之厄，中以保身长全，但竟逐荣势，企踵权豪，孜孜汲汲，唯名利是务，崇饰其末，忽弃其本，华其外而悴其内，皮之不存，毛将安附焉？卒然遭邪风之气，婴非常之疾，患及祸至，而方振憟，降志屈节，钦望巫祝，告穷归天，束手受败，赍百年之寿命，持至贵之重器，委付凡医，恣其所措，咄嗟呜呼！厥身以斃，神明消灭，变为异物，幽潜重泉，徒为啼泣。痛夫！举世昏迷，莫能觉悟，不惜其命，若是轻生，彼何荣势之云哉！而进不能爱人知人，退不能爱身知己；遇灾值祸，身居厄地，蒙蒙昧昧，蠢若游魂。哀乎！趋世之士，驰竞浮华，不顾根本，忘躯徇物，危若冰谷，至于是也。      余宗族素多，尚馀二百，建安纪年以来，犹未十稔，其死亡者三分有二，伤寒者十居其七。感往昔之沦丧，伤横夭之莫救，乃勤求古训，博采众方，撰用素问九卷、八十一难、阴阳大论，胎胪药录，并平脉辨证，为伤寒杂病论，合十六卷。虽未能尽愈诸病，庶可以见病知源，若能循余所集，思过半矣。夫天布五行，以运万类，人禀五常，以有五脏，经络府俞，阴阳会通，玄明幽微，变化难极，自非才高识妙，岂能探其理致哉！上古有岐伯、伯高、雷公、少俞、少师、仲文，中世有长桑扁鹊，汉有公乘阳庆及仓公，下次以往，未之闻也！观今之医，不念思求经旨，各承家技，终始顺旧，省疾问病，勿在口给，相对斯须，便处汤药，按寸不及尺，握手不及足，人迎、趺阳三部不参，动数、发息不满五十，短期未知决诊，九候曾无彷彿，明堂厥庭尽不见察，所谓窥管而已。夫欲视死别生实为难矣！孔子云：生而知之者上，学则亚之，多闻博识，知之次也。余宿尚方术，请事斯语。
    - 汉&nbsp;&nbsp;长沙太守南阳张机仲景撰
- 辨太阳病脉证并治（上）
    - 1、 太阳之为病，脉浮，头项强痛而恶寒。
    - 2、太阳病，发热汗出恶风，脉缓者，名为中风。
    - 3、太阳病或已发热或未发热，必恶寒体痛呕逆，脉阴阳俱紧者，名为伤寒。
    - 4、伤寒一日太阳受之，脉若静者为不传，颇欲吐，若躁烦脉数急者，为传也。
    - 5、伤寒二三日，阳明少阳证不见者，为不传也。
    - 6、太阳病，发热而渴不恶寒者为温病。若发汗已，身灼热者，名风温。风温为病，脉阴阳俱浮，自汗出，身重多眠睡，鼻息必鼾，语言难出。若被下者小便不利直视失溲；若被火者微发黄色，剧则如惊痫，时瘈疭；若火熏之，一逆尚引日，再逆促命期。
    - 7、病有发热恶寒者，发于阳也。无热恶寒者，发于阴也。发于阳七日愈。发于阴六日愈。以阳数七阴数六故也。
    - 8、太阳病，头痛至七日以上自愈者，以行其经尽故也。若欲作再经者，针足阳明使经不传则愈。
    - 9、太阳病欲解时从巳至未上。
    - 10、风家表解而不了了者，十二日愈。
    - 11、病人身大热，反欲得衣者，热在皮肤，寒在骨髓也；身大寒，反不欲近衣者，寒在皮肤，热在骨髓也。
    - 12、太阳中风，阳浮而阴弱。阳浮者热自发；阴弱者汗自出。啬啬恶寒，淅淅恶风，翕翕发热，鼻鸣干呕者，桂枝汤主之。
    - 13、太阳病，头痛发热，汗出恶风，桂枝汤主之。
    - 14、太阳病，项背强几几，反汗出恶风者，桂枝加葛根汤主之。
    - 15、太阳病下之后，其气上冲者，可与桂枝汤，方用前法；若不上冲者不得与之。
    - 16、太阳病三日，已发汗，若吐若下若温针，仍不解者，此为坏病，桂枝不中与之也。观其脉证，知犯何逆，随证治之。桂枝本为解肌，若其人脉浮紧，发热汗不出者，不可与之也。常须识此，勿令误也。
    - 17、若酒客病不可与桂枝汤，得之则呕，以酒客不喜甘故也。
    - 18、喘家作桂枝汤加厚朴杏子，佳。
    - 19、凡服桂枝汤吐者，其后必吐脓血也。
    - 20、太阳病发汗，遂漏不止，其人恶风小便难，四肢微急难以屈伸者，桂枝加附子汤主之。
    - 21、太阳病下之后，脉促胸满者，桂枝去芍药汤主之。
    - 22、若微寒者，桂枝去芍药加附子汤主之。
    - 23、太阳病得之八九日，如疟状，发热恶寒，热多寒少，其人不呕，清便欲自可，一日二三度发。脉微缓者，为欲愈也；脉微而恶寒者，此阴阳俱虚，不可更发汗更下更吐也；面色反有热色者，未欲解也，以其不能得小汗出，身必痒，宜桂枝麻黄各半汤。
    - 24、太阳病初服桂枝汤反烦不解者，先刺风池风府，却与桂枝汤则愈。
    - 25、服桂枝汤，大汗出脉洪大者，与桂枝汤，如前法。若形似疟，一日再发者，汗出必解，宜桂枝二麻黄一汤。
    - 26、服桂枝汤大汗出后，大烦渴不解，脉洪大者，白虎加人参汤主之。
    - 27、太阳病，发热恶寒，热多寒少，脉微弱者，此无阳也，不可发汗，宜桂枝二越婢一汤。
    - 28、服桂枝汤，或下之，仍头项强痛，翕翕发热无汗，心下满微痛，小便不利者，桂枝去桂加茯苓白术汤主之。
    - 29、伤寒脉浮自汗出，小便数，心烦，微恶寒，脚挛急，反与桂枝欲攻其表，此误也，得之便厥。咽中干，烦躁吐逆者，作甘草干姜汤与之，以复其阳。若厥愈足温者，更作芍药甘草汤与之，其脚即伸。若胃气不和谵语者，少与调胃承气汤。若重发汗复加烧针者，四逆汤主之。
    - 30、问曰：证象阳旦，按法治之而增剧，厥逆，咽中干，两胫拘急而谵语。师曰：言夜半手足当温，两脚当伸。后如师言。何以知此？答曰：寸口脉浮而大，浮为风，大为虚，风则生微热，虚则两胫挛，病形象桂枝，因加附子参其间，增桂令汗出，附子温经，亡阳故也。厥逆，咽中干，烦躁，阳明内结，谵语烦乱，更饮甘草干姜汤。夜半阳气还，两足当热，胫尚微拘急，重与芍药甘草汤，尔乃胫伸。以承气汤微溏，则止其谵语，故知病可愈。
- &nbsp;  辨太阳病脉证并治（中）
    - 31、太阳病，项背强几几，无汗恶风，葛根汤主之。
    - 32、太阳与阳明合病者，必自下利。葛根汤主之。
    - 33、太阳与阳明合病，不下利但呕者，葛根加半夏汤主之。
    - 34、太阳病桂枝证，医反下之，利遂不止。脉促者，表未解也，喘而汗出者，葛根黄芩黄连汤主之。
    - 35、太阳病，头痛发热，身疼腰痛，骨节疼痛，恶风无汗而喘者，麻黄汤主之。
    - 36、太阳与阳明合病，喘而胸满者，不可下，宜麻黄汤。
    - 37、太阳病，十日已去，脉浮细而嗜卧者，外已解也。设胸满胁痛者，与小柴胡汤，脉但浮者，与麻黄汤。
    - 38、太阳中风，脉浮紧发热恶寒身疼痛，不汗出而烦躁者，大青龙汤主之。若脉微弱汗出恶风者，不可服之，服之则厥逆，筋惕肉瞤，此为逆也。
    - 39、伤寒脉浮缓，身不疼但重，乍有轻时，无少阴证者，大青龙汤发之。
    - 40、伤寒表不解，心下有水气，干呕发热而咳，或渴或利或噎或小便不利，少腹满，或喘者，小青龙汤主之。
    - 41、伤寒心下有水气，咳而微喘，发热不渴。服汤已渴者，此寒去欲解也，小青龙汤主之。
    - 42、太阳病外证未解，脉浮弱者，当以汗解，宜桂枝汤。
    - 43、太阳病下之微喘者，表未解故也，桂枝加厚朴杏子汤主之。
    - 44、太阳病外证未解，不可下也，下之为逆。欲解外者宜桂枝汤。
    - 45、太阳病先发汗不解，而复下之，脉浮者不愈。浮为在外，而反下之，故令不愈。今脉浮，故在外，当须解外则愈，宜桂枝汤。
    - 46、太阳病，脉浮紧无汗发热身疼痛，八九日不解，表证仍在，此当发其汗。服药已微除，其人发烦，目瞑，剧者必衄，衄乃解。所以然者，阳气重故也。麻黄汤主之。
    - 47、太阳病，脉浮紧发热身无汗，自衄者愈。
    - 48、二阳并病，太阳初得病时，发其汗，汗先出不彻，因转属阳明，续自微汗出，不恶寒。若太阳病证不罢者，不可下，下之为逆，如此可小发汗。设面色缘缘正赤者，阳气怫郁在表，当解之熏之。若发汗不彻，不足言，阳气怫郁不得越，当汗不汗，其人躁烦，不知痛处，乍在腹中，乍在四肢，按之不可得，其人短气但坐，以汗出不彻故也，更发汗则愈。何以知汗出不彻？以脉涩故知也。
    - 49、脉浮数者，法当汗出而愈，若下之，身重心悸者，不可发汗，当自汗出乃解。所以然者，尺中脉微，此里虚，须表里实，津液自和，便自汗出愈。
    - 50、脉浮紧者，法当身疼痛，宜以汗解之。假令尺中迟者，不可发汗。何以知然？以荣气不足，血少故也。
    - 51、脉浮者病在表，可发汗，宜麻黄汤。
    - 52、脉浮而数者，可发汗，宜麻黄汤。
    - 53、病常自汗出者，此为荣气和。荣气和者，外不谐，以卫气不共荣气谐和故尔。以荣行脉中，卫行脉外，复发其汗，荣卫和则愈。宜桂枝汤。
    - 54、病人藏无他病，时发热自汗出而不愈者，此卫气不和也，先其时发汗则愈，宜桂枝汤。
    - 55、伤寒脉浮紧，不发汗因致衄者，麻黄汤主之。
    - 56、伤寒，不大便六七日，头痛有热者，与承气汤，其小便清者，知不在里，仍在表也，当须发汗；若头痛者，必衄，宜桂枝汤。
    - 57、伤寒发汗已解。半日许复烦，脉浮数者，可更发汗，宜桂枝汤。
    - 58、凡病，若发汗若吐若下若亡血亡津液，阴阳自和者，必自愈。
    - 59、大下之后复发汗，小便不利者，亡津液故也。勿治之，得小便利，必自愈。
    - 60、下之后复发汗，必振寒脉微细。所以然者，以内外俱虚故也。
    - 61、下之后复发汗，昼日烦躁不得眠，夜而安静，不呕不渴无表证，脉沉微身无大热者，干姜附子汤主之。
    - 62、发汗后身疼痛脉沉迟者，桂枝加芍药生姜各一两人参三两新加汤主之。
    - 63、发汗后不可更行桂枝汤。汗出而喘无大热者，可与麻黄杏仁甘草石膏汤。
    - 64、发汗过多，其人叉手自冒心，心下悸欲得按者，桂枝甘草汤主之。
    - 65、发汗后其人脐下悸者，欲作奔豚，茯苓桂枝甘草大枣汤主之。
    - 66、发汗后腹胀满者。厚朴生姜半夏甘草人参汤主之。
    - 67、伤寒若吐若下后，心下逆满，气上冲胸，起则头眩，脉沉紧，发汗则动经，身为振振摇者，茯苓桂枝白术甘草汤主之。
    - 68、发汗病不解反恶寒者，虚故也，芍药甘草附子汤主之。
    - 69、发汗若下之，病仍不解烦躁者，茯苓四逆汤主之。
    - 70、发汗后恶寒者，虚故也；不恶寒但热者，实也，当和胃气，与调胃承气汤。
    - 71、太阳病发汗后，大汗出胃中干，烦躁不得眠，欲得饮水者，少少与饮之，令胃气和则愈。若脉浮，小便不利微热消渴者，五苓散主之。
    - 72、发汗已，脉浮数烦渴者，五苓散主之。
    - 73、伤寒汗出而渴者，五苓散主之。不渴者，茯苓甘草汤主之。
    - 74、中风发热，六七日不解而烦，有表里证，渴欲饮水，水入则吐者，名曰水逆，五苓散主之。
    - 75、未持脉时，病人手叉自冒心，师因教试令咳而不咳者，此必两耳聋无闻也，所以然者，以重发汗虚故如此。发汗后饮水多必喘；以水灌之亦喘。
    - 76、发汗后水药不得入口，为逆，若更发汗必吐下不止。发汗吐下后虚烦不得眠，若剧者必反复颠倒，心中懊憹，栀子豉汤主之；若少气者栀子甘草豉汤主之；若呕者栀子生姜豉汤主之。
    - 77、发汗若下之，而烦热胸中窒者，栀子豉汤主之。
    - 78、伤寒五六日，大下之后，身热不去心中结痛者，未欲解也，栀子豉汤主之。
    - 79、伤寒下后，心烦腹满卧起不安者，栀子厚朴汤主之。
    - 80、伤寒，医以丸药大下之，身热不去微烦者，栀子干姜汤主之。
    - 81、凡用栀子汤，病人旧微溏者，不可与服之。
    - 82、太阳病发汗，汗出不解其人仍发热，心下悸头眩身瞤动，振振欲擗地者，真武汤主之。
    - 83、咽喉干燥者，不可发汗。
    - 84、淋家不可发汗，发汗必便血。
    - 85、疮家虽身疼痛，不可发汗，汗出则痉。
    - 86、衄家不可发汗，汗出必额上陷，脉急紧，直视不能眴，不得眠。
    - 87、亡血家不可发汗，发汗则寒栗而振。
    - 88、汗家重发汗，必恍惚心乱小便已阴疼，与禹余粮丸。
    - 89、病人有寒复发汗，胃中冷，必吐蛔。
    - 90、本发汗而复下之，此为逆也；若先发汗，治不为逆。本先下之而反汗之为逆；若先下之，治不为逆。
    - 91、伤寒医下之，续得下利清谷不止，身疼痛者，急当救里。后身疼痛清便自调者，急当救表。救里宜四逆汤；救表宜桂枝汤。
    - 92、病发热头痛，脉反沉，若不差，身体疼痛，当救其里，四逆汤方。
    - 93、太阳病先下而不愈，因复发汗，以此表里俱虚，其人因致冒，冒家汗出自愈。所以然者，汗出表和故也，里未和，然后复下之。
    - 94、太阳病未解，脉阴阳俱停，必先振栗汗出而解。但阳脉微者先汗出而解；但阴脉微者下之而解。若欲下之宜调胃承气汤。
    - 95、太阳病发热汗出者，此为荣弱卫强，故使汗出，欲救邪风者宜桂枝汤。
    - 96、伤寒五六日，中风，往来寒热，胸胁苦满，嘿嘿不欲饮食心烦喜呕，或胸中烦而不呕，或渴或腹中痛，或胁下痞硬，或心下悸小便不利，或不渴身有微热，或咳者，小柴胡汤主之。
    - 97、血弱气尽，腠理开，邪气因入，与正气相抟，结于胁下。正邪分争，往来寒热，休作有时，嘿嘿不欲饮食，藏府相连，其痛必下，邪高痛下，故使呕也，小柴胡汤主之。服柴胡汤已，渴者属阳明，以法治之。
    - 98、得病六七日，脉迟浮弱，恶风寒，手足温，医二三下之，不能食而胁下满痛，面目及身黄，颈项强小便难者与柴胡汤，后必下重。本渴饮水而呕者，柴胡汤不中与也，食谷者哕。
    - 99、伤寒四五日，身热恶风，颈项强，胁下满，手足温而渴者，小柴胡汤主之。
    - 100、伤寒，阳脉涩阴脉弦，法当腹中急痛，先与小建中汤，不差者，小柴胡汤主之。
    - 101、伤寒中风，有柴胡证，但见一证便是，不必悉具。凡柴胡汤病证而下之，若柴胡证不罢者，复与柴胡汤，必蒸蒸而振，却复发热汗出而解。
    - 102、伤寒二三日，心中悸而烦者，小建中汤主之。
    - 103、太阳病，过经十余日，反二三下之，后四五日，柴胡证仍在者，先与小柴胡；呕不止心下急郁郁微烦者，为未解也，与大柴胡汤下之则愈。
    - 104、伤寒十三日，不解，胸胁满而呕，日晡所发潮热，已而微利，此本柴胡证，下之以不得利，今反利者，知医以丸药下之，此非其治也。潮热者，实也。先宜服小柴胡汤以解外，后以柴胡加芒硝汤主之。
    - 105、伤寒十三日，过经谵语者，以有热也，当以汤下之。若小便利者，大便当硬，而反下利，脉调和者，知医以丸药下之，非其治也。若自下利者，脉当微厥；今反和者，此为内实也。调胃承气汤主之。
    - 106、太阳病不解，热结膀胱，其人如狂，血自下，下者愈。其外不解者尚未可攻，当先解其外。外解已但少腹急结者，乃可攻之，宜桃核承气汤。
    - 107、伤寒八九日，下之，胸满烦惊，小便不利，谵语，一身尽重不可转侧者，柴胡加龙骨牡蛎汤主之。
    - 108、伤寒腹满谵语，寸口脉浮而紧，此肝乘脾也，名曰纵，刺期门。
    - 109、伤寒发热，啬啬恶寒，大渴欲饮水，其腹必满，自汗出小便利，其病欲解，此肝乘肺也，名曰横，刺期门。
    - 110、太阳病二日，反躁，凡熨其背而大汗出，大热入胃，胃中水竭，躁烦必发谵语；十余日，振栗自下利者，此为欲解也。故其汗从腰以下不得汗，欲小便不得，反呕欲失溲，足下恶风，大便硬，小便当数而反不数及不多；大便已头卓然而痛，其人足心必热，谷气下流故也。
    - 111、太阳病中风，以火劫发汗，邪风被火热，血气流溢，失其常度。两阳相熏灼，其身发黄，阳盛则欲衄，阴虚小便难，阴阳俱虚竭，身体则枯燥。但头汗出，剂颈而还，腹满微喘，口干咽烂，或不大便。久则谵语，甚者至哕，手足躁扰，捻衣摸床，小便利者，其人可治。
    - 112、伤寒脉浮，医以火迫劫之，亡阳，必惊狂，卧起不安者，桂枝去芍药加蜀漆牡蛎龙骨救逆汤主之。
    - 113、形作伤寒，其脉不弦紧而弱，弱者必渴，被火必谵语，弱者发热脉浮，解之当汗出愈。
    - 114、太阳病，以火熏之，不得汗，其人必躁。到经不解，必清血，名为火邪。
    - 115、脉浮热甚，而反灸之，此为实。实以虚治，因火而动，必咽燥吐血。
    - 116、微数之脉，慎不可灸。因火为邪，则为烦逆，追虚逐实，血散脉中，火气虽微，内攻有力，焦骨伤筋，血难复也。脉浮，宜以汗解，用火灸之，邪无从出，因火而盛，病从腰以下，必重而痹，名火逆也。欲自解者，必当先烦，烦乃有汗而解，何以知之？脉浮，故知汗出解。
    - 117、烧针令其汗，针处被寒，核起而赤者，必发奔豚，气从少腹上冲心者，灸其核上各一壮，与桂枝加桂汤，更加桂二两也。
    - 118、火逆下之，因烧针烦躁者，桂枝甘草龙骨牡蛎汤主之。
    - 119、太阳伤寒者，加温针，必惊也。
    - 120、太阳病，当恶寒发热，今自汗出，反不恶寒发热，关上脉细数者，以医吐之过也。一二日吐之者，腹中饥口不能食，三四日吐之者，不喜糜粥欲食冷食，朝食暮吐，以医吐之所致也，此为小逆。
    - 121、太阳病吐之，但太阳病当恶寒，今反不恶寒，不欲近衣，此为吐之内烦也。
    - 122、病人脉数，数为热，当消谷引食，而反吐者，此以发汗，令阳气微膈气虚，脉乃数也。数为客热。不能消谷，以胃中虚冷故吐也。
    - 123、太阳病过经十余日，心下温温欲吐，而胸中痛大便反溏，腹微满郁郁微烦，先此时自极吐下者，与调胃承气汤。若不尔者不可与。但欲呕胸中痛微溏者，此非柴胡汤证，以呕故知极吐下也。
    - 124、太阳病六七日，表证仍在，脉微而沉，反不结胸，其人发狂者，以热在下焦，少腹当硬满。小便自利者，下血乃愈。所以然者，以太阳随经，瘀热在里故也，抵当汤主之。
    - 125、太阳病身黄脉沉结，少腹硬小便不利者，为无血也；小便自利其人如狂者，血证谛也，抵当汤主之。
    - 126、伤寒有热，少腹满，应小便不利，今反利者，为有血也。当下之，不可余药，宜抵当丸。
    - 127、太阳病小便利者，以饮水多，必心下悸；小便少者，必苦里急也。
- 辨太阳病脉证并治（下）
    - 128、问曰：病有结胸，有藏结，其状何如？答曰：按之痛，寸脉浮关脉沉，名曰结胸也。
    - 129、何谓藏结？答曰：如结胸状，饮食如故，时时下利，寸脉浮关脉小细沉紧，名曰藏结，舌上白胎滑者难治。
    - 130、藏结无阳证，不往来寒热，其人反静，舌上胎滑者，不可攻也。
    - 131、病发于阳而反下之，热入因作结胸；病发于阴而反下之，因作痞也。所以成结胸者，以下之太早故也。结胸者，项亦强，如柔痉状，下之则和，宜大陷胸丸。
    - 132、结胸证，其脉浮大者不可下，下之则死。
    - 133、结胸证悉具，烦躁者亦死。
    - 134、太阳病，脉浮而动数，浮则为风，数则为热，动则为痛，数则为虚。头痛发热，微盗汗出，而反恶寒者，表未解也。医反下之，动数变迟，膈内拒痛，胃中空虚，客气动膈，短气躁烦，心中懊憹，阳气内陷，心下因硬，则为结胸，大陷胸汤主之。若不结胸但头汗出，余处无汗，剂颈而还，小便不利，身必发黄。
    - 135、伤寒六七日，结胸热实，脉沉而紧，心下痛，按之石硬者，大陷胸汤主之。
    - 136、伤寒十余日，热结在里，复往来寒热者，与大柴胡汤；但结胸无大热者，此为水结在胸胁也，但头微汗出者，大陷胸汤主之。
    - 137、太阳病，重发汗而复下之，不大便五六日，舌上燥而渴，日哺所小有潮热。从心下至少腹硬满而痛不可近者，大陷胸汤主之。
    - 138、小结胸病，正在心下，按之则痛，脉浮滑者，小陷胸汤主之。
    - 139、太阳病二三日，不能卧，但欲起，心下必结，脉微弱者，此本有寒分也。反下之，若利止，必作结胸；未止者，四日复下之，此作协热利也。
    - 140、太阳病下之，其脉促不结胸者，此为欲解也；脉浮者必结胸，脉紧者必咽痛；脉弦者必两胁拘急；脉细数者头痛未止；脉沉紧者必欲呕，脉沉滑者协热利；脉浮滑者必下血。
    - 141、病在阳，应以汗解之，反以冷水潠之，若灌之，其热被劫，不得去，弥更益烦，肉上粟起，意欲饮水，反不渴者，服文蛤散；若不差者与五苓散。寒实结胸，无热证者，与三物小陷胸汤。白散亦可服。
    - 142、太阳与少阳并病，头项强痛，或眩冒时如结胸心下痞硬者，当刺大椎第一间肺俞肝俞，慎不可发汗；发汗则谵语脉弦，五日谵语不止，当刺期门。
    - 143、妇人中风，发热恶寒，经水适来，得之七八日，热除而脉迟身凉，胸胁下满如结胸状，谵语者。此为热入血室也。当刺期门，随其实而取之。
    - 144、妇人中风七八日，续得寒热，发作有时，经水适断者，此为热入血室。其血必结，故使如疟状发作有时，小柴胡汤主之。
    - 145、妇人伤寒发热，经水适来，昼日明了，暮则谵语如见鬼状者，此为热入血室。无犯胃气及上二焦，必自愈。
    - 146、伤寒六七日发热微恶寒，支节烦疼微呕心下支结，外证未去者，柴胡桂枝汤主之。
    - 147、伤寒五六日，已发汗而复下之，胸胁满微结，小便不利，渴而不呕，但头汗出往来寒热心烦者，此为未解也，柴胡桂枝干姜汤主之。
    - 148、伤寒五六日，头汗出微恶寒，手足冷心下满，口不欲食大便硬脉细者，此为阳微结，必有表，复有里也。脉沉，亦在里也。汗出，为阳微。假令纯阴结，不得复有外证，悉入在里，此为半在里半在外也。脉虽沉紧，不得为少阴病。所以然者，阴不得有汗，今头汗出，故知非少阴也。可与小柴胡汤。设不了了者，得屎而解。
    - 149、伤寒五六日，呕而发热者，柴胡汤证具。而以他药下之，柴胡证仍在者，复与柴胡汤。此虽已下之，不为逆，必蒸蒸而振，却发热汗出而解。若心下满而硬痛者，此为结胸也，大陷胸汤主之；但满而不痛者，此为痞，柴胡不中与之，宜半夏泻心汤。
    - 150、太阳少阳并病，而反下之，成结胸心下硬，下利不止水浆不下，其人心烦。
    - 151、脉浮而紧，而复下之，紧反入里则作痞。按之自濡，但气痞耳。
    - 152、太阳中风，下利呕逆，表解者，乃可攻之。其人漐漐汗出，发作有时，头痛，心下痞硬满，引胁下痛，干呕短气，汗出不恶寒者，此表解里未和也。十枣汤主之。
    - 153、太阳病，医发汗，遂发热恶寒，因复下之，心下痞，表里俱虚，阴阳气并竭，无阳则阴独，复加烧针，因胸烦面色青黄。肤瞤者难治。今色微黄手足温者易愈。
    - 154、心下痞，按之濡，其脉关上浮者，大黄黄连泻心汤主之。
    - 155、心下痞而复恶寒汗出者，附子泻心汤主之。
    - 156、本以下之，故心下痞，与泻心汤；痞不解，其人渴而口燥烦，小便不利者，五苓散主之。一方云，忍之一日乃愈。
    - 157、伤寒汗出，解之后，胃中不和，心下痞硬，干噫食臭，胁下有水气，腹中雷鸣下利者，生姜泻心汤主之。
    - 158、伤寒中风，医反下之，其人下利日数十行，谷不化，腹中雷鸣，心下痞硬而满，干呕，心烦不得安。医见心下痞，谓病不尽，复下之，其痞益甚。此非结热，但以胃中虚，客气上逆，故使硬也。甘草泻心汤主之。
    - 159、伤寒服汤药，下利不止，心下痞硬。服泻心汤已，复以他药下之，利不止。医以理中与之，利益甚。理中者理中焦，此利在下焦，赤石脂禹余粮汤主之。复不止者，当利其小便。
    - 160、伤寒吐下后，发汗虚烦脉甚微，八九日心下痞硬，胁下痛气上冲咽喉，眩冒经脉动惕者，久而成痿。
    - 161、伤寒发汗，若吐若下，解后，心下痞硬，噫气不除者，旋覆代赭汤主之。
    - 162、下后不可更行桂枝汤；若汗出而喘无大热者，可与麻黄杏子甘草石膏汤。
    - 163、太阳病外证未除，而数下之，遂协热而利，利下不止，心下痞硬，表里不解者，桂枝人参汤主之。
    - 164、伤寒大下后复发汗，心下痞恶寒者，表未解也，不可攻痞，当先解表，表解乃可攻痞。解表宜桂枝汤，攻痞宜大黄黄连泻心汤。
    - 165、伤寒发热，汗出不解，心中痞硬，呕吐而下利者，大柴胡汤主之。
    - 166、病如桂枝证，头不痛项不强，寸脉微浮，胸中痞硬，气上冲喉咽不得息者，此为胸有寒也。当吐之。宜瓜蒂散。
    - 167、病胁下素有痞连在脐旁，痛引少腹入阴筋者，此名藏结，死。
    - 168、伤寒若吐若下后，七八日不解，热结在里，表里俱热，时时恶风大渴，舌上干燥而烦，欲饮水数升者，白虎加人参汤主之。
    - 169、伤寒无大热口燥渴，心烦背微恶寒者，白虎加人参汤主之。
    - 170、伤寒脉浮发热无汗，其表不解，不可与白虎汤，渴欲饮水无表证者，白虎加人参汤主之。
    - 171、太阳少阳并病，心下硬颈项强而眩者，当刺大椎肺俞肝俞。慎勿下之。
    - 172、太阳与少阳合病，自下利者与黄芩汤；若呕者黄芩加半夏生姜汤主之。
    - 173、伤寒，胸中有热，胃中有邪气，腹中痛欲呕吐者，黄连汤主之。
    - 174、伤寒八九日，风湿相抟，身体疼烦不能自转侧，不呕不渴，脉浮虚而涩者，桂枝附子汤主之，若其人大便硬小便自利者，去桂加白术汤主之。
    - 175、风湿相抟，骨节疼烦掣痛不得屈伸近之则痛剧，汗出短气小便不利，恶风不欲去衣，或身微肿者，甘草附子汤主之。
    - 176、伤寒脉浮滑，此以表有热里有寒，白虎汤主之。
    - 177、伤寒脉结代心动悸，炙甘草汤主之。
    - 178、脉按之来缓，时一止复来者，名曰结。又脉来动而中止，更来小数，中有还者反动，名曰结，阴也。脉来动而中止，不能自还，因而复动者，名曰代，阴也。得此脉者必难治。
- 辨阳明病脉证并治
    - 179、问曰：病有太阳阳明，有正阳阳明，有少阳阳明，何谓也？答曰：太阳阳明者脾约是也，正阳阳明者胃家实是也；少阳阳明者发汗利小便已，胃中燥烦实大便难是也。
    - 180、阳明之为病，胃家实是也。
    - 181、问曰：何缘得阳明病？答曰：太阳病，若发汗若下，若利小便，此亡津液，胃中干燥，因转属阳明，不更衣，内实大便难者，此名阳明也。
    - 182、问曰：阳明病外证云何？答曰：身热汗自出不恶寒反恶热也。
    - 183、问曰：病有得之一日，不发热而恶寒者，何也？答曰：虽得之一日，恶寒将自罢，即自汗出而恶热也。
    - 184、问曰：恶寒何故自罢？答曰：阳明居中主土也，万物所归，无所复传，始虽恶寒，二日自止，此为阳明病也。
    - 185、本太阳，初得病时，发其汗，汗先出不彻，因转属阳明也。伤寒发热无汗，呕不能食，而反汗出濈濈然者，是转属阳明也。
    - 186、伤寒三日，阳明脉大。
    - 187、伤寒脉浮而缓手足自温者，是为系在太阴。太阴者，身当发黄，若小便自利者不能发黄。至七八日，大便硬者，为阳明病也。
    - 188、伤寒转系阳明者，其人濈然微汗出也。
    - 189、阳明中风，口苦咽干腹满微喘，发热恶寒脉浮而紧。若下之，则腹满小便难也。
    - 190、阳明病，若能食名中风，不能食名中寒。
    - 191、阳明病若中寒者，不能食，小便不利，手足濈然汗出，此欲作固瘕，必大便初硬后溏。所以然者，以胃中冷水谷不别故也。
    - 192、阳明病，初欲食，小便反不利，大便自调，其人骨节疼，翕翕如有热状，奄然发狂，濈然汗出而解者，此水不胜谷气，与汗共并，脉紧则愈。
    - 193、阳明病欲解时从申至戌上。
    - 194、阳明病，不能食，攻其热必哕。所以然者，胃中虚冷故也；以其人本虚，攻其热必哕。
    - 195、阳明病，脉迟，食难用饱，饱则微烦头眩，必小便难，此欲作谷瘅。虽下之，腹满如故，所以然者，脉迟故也。
    - 196、阳明病，法多汗，反无汗，其身如虫行皮中状者，此以久虚故也。
    - 197、阳明病，反无汗而小便利，二三日呕而咳，手足厥者，必苦头痛，若不咳不呕手足不厥者，头不痛。
    - 198、阳明病，但头眩，不恶寒，故能食而咳，其人咽必痛，若不咳者咽不痛。
    - 199、阳明病无汗，小便不利，心中懊憹者，身必发黄。
    - 200、阳明病被火，额上微汗出而小便不利者，必发黄。
    - 201、阳明病，脉浮而紧者，必潮热，发作有时，但浮者，必盗汗出。
    - 202、阳明病，口燥但欲漱水不欲咽者，此必衄。
    - 203、阳明病，本自汗出，医更重发汗，病已差，尚微烦不了了者，此必大便硬故也。以亡津液，胃中干燥，故令大便硬。当问其小便日几行，若本小便日三四行，今日再行，故知大便不久出，今为小便数少，以津液当还入胃中，故知不久必大便也。
    - 204、伤寒呕多，虽有阳明证，不可攻之。
    - 205、阳明病，心下硬满者，不可攻之，攻之利遂不止者死，利止者愈。
    - 206、阳明病，面合色赤，不可攻之。必发热，色黄者，小便不利也。
    - 207、阳明病，不吐不下，心烦者，可与调胃承气汤。
    - 208、阳明病，脉迟，虽汗出，不恶寒者，其身必重，短气，腹满而喘；有潮热者，此外欲解，可攻里也。手足濈然汗出者，此大便已硬也，大承气汤主之。若汗多，微发热恶寒者，外未解也，其热不潮，未可与承气汤，若腹大满不通者，可与小承气汤微和胃气，勿令至大泄下。
    - 209、阳明病，潮热，大便微硬者，可与大承气汤，不硬者，不可与之。若不大便六七日，恐有燥屎，欲知之法，少与小承气汤，汤入腹中，转矢气者，此有燥屎也，乃可攻之；若不转矢气者，此但初头硬，后必溏，不可攻之，攻之必胀满不能食也。欲饮水者，与水则哕。其后发热者，必大便复硬而少也，以小承气汤和之。不转矢气者，慎不可攻也。
    - 210、夫实则谵语，虚则郑声。郑声者，重语也。直视谵语，喘满者死，下利者亦死。
    - 211、发汗多，若重发汗者，亡其阳，谵语，脉短者死，脉自和者不死。
    - 212、伤寒，若吐若下后，不解，不大便五六日，上至十余日，日晡所发潮热，不恶寒，独语如见鬼状。若剧者，发则不识人，循衣摸床，惕而不安，微喘直视，脉弦者生，涩者死，微者，但发热谵语者，大承气汤主之。若一服利，则止后服。
    - 213、阳明病，其人多汗，以津液外出，胃中燥，大便必硬，硬则谵语，小承气汤主之。若一服谵语止者，更莫复服。
    - 214、阳明病，谵语，发潮热，脉滑而疾者，小承气汤主之。因与承气汤一升，腹中转气者，更服一升。若不转气者，勿更与之；明日又不大便，脉反微涩者，里虚也，为难治，不可更与承气汤也。
    - 215、阳明病，谵语，有潮热，反不能食者，胃中必有燥屎五六枚也，若能食者，但硬耳，宜大承气汤下之。
    - 216、阳明病，下血谵语者，此为热入血室，但头汗出者，刺期门，随其实而泻之，濈然汗出则愈。
    - 217、汗出谵语者，以有燥屎在胃中，此为风也。须下者，过经乃可下之。下之若早，语言必乱，以表虚里实故也。下之愈，宜大承气汤。
    - 218、伤寒四五日，脉沉而喘满，沉为在里。而反发其汗，津液越出，大便为难。表虚里实，久则谵语。
    - 219、三阳合病，腹满身重难于转侧，口不仁面垢，谵语遗尿。发汗则谵语，下之则额上生汗，手足逆冷。若自汗出者，白虎汤主之。
    - 220、二阳并病，太阳证罢，但发潮热，手足漐漐汗出，大便难而谵语者，下之则愈，宜大承气汤。
    - 221、阳明病，脉浮而紧，咽燥口苦，腹满而喘，发热汗出，不恶寒，反恶热，身重。若发汗则躁，心愦愦反谵语，若加温针，必怵惕烦躁不得眠，若下之则胃中空虚，客气动膈心中懊憹。舌上胎者。栀子豉汤主之。
    - 222、若渴欲饮水口干舌燥者，白虎加人参汤主之。
    - 223、若脉浮发热，渴欲饮水，小便不利者，猪苓汤主之。
    - 224、阳明病，汗出多而渴者，不可与猪苓汤。以汗多胃中燥，猪苓汤复利其小便故也。
    - 225、脉浮而迟，表热里寒，下利清谷者，四逆汤主之。
    - 226、若胃中虚冷，不能食者，饮水则哕。
    - 227、脉浮发热，口干鼻燥，能食者则衄。
    - 228、阳明病下之，其外有热，手足温，不结胸，心中懊憹，饥不能食，但头汗出者，栀子豉汤主之。
    - 229、阳明病，发潮热，大便溏，小便自可，胸胁满不去者，与小柴胡汤。
    - 230、阳明病，胁下硬满，不大便而呕，舌上白胎者，可与小柴胡汤。上焦得通，津液得下，胃气因和，身濈然汗出而解。
    - 231、阳明中风，脉弦浮大而短气，腹都满，胁下及心痛，久按之气不通，鼻干，不得汗，嗜卧，一身及目悉黄，小便难，有潮热，时时哕，耳前后肿。刺之小差，外不解。病过十日，脉续浮者，与小柴胡汤。
    - 232、脉但浮无余证者，与麻黄汤；若不尿，腹满加哕者，不治。
    - 233、阳明病，自汗出，若发汗，小便自利者，此为津液内竭，虽硬不可攻下之，当须自欲大便，宜蜜煎导而通之。若土瓜根及大猪胆汁皆可为导。
    - 234、阳明病脉迟汗出多，微恶寒者，表未解也，可发汗，宜桂枝汤。
    - 235、阳明病脉浮无汗而喘者，发汗则愈，宜麻黄汤。
    - 236、阳明病，发热汗出者，此为热越，不能发黄也；但头汗出，身无汗，剂颈而还，小便不利，渴引水浆者，此为瘀热在里，身必发黄，茵陈蒿汤主之。
    - 237、阳明证，其人喜忘者，必有蓄血。所以然者，本有久瘀血，故令喜忘。屎虽硬，大便反易，其色必黑者，宜抵当汤下之。
    - 238、阳明病，下之，心中懊憹而烦，胃中有燥屎者，可攻。腹微满，初头硬，后必溏，不可攻之。若有燥屎者，宜大承气汤。
    - 239、病人不大便五六日，绕脐痛，烦躁，发作有时者，此有燥屎，故使不大便也。
    - 240、病人烦热，汗出则解，又如疟状，日晡所发热者，属阳明也。脉实者，宜下之；脉浮虚者，宜发汗。下之与大承气汤，发汗宜桂枝汤。
    - 241、大下后，六七日不大便，烦不解，腹满痛者，此有燥屎也。所以然者，本有宿食故也。宜大承气汤。
    - 242、病人小便不利，大便乍难乍易，时有微热，喘冒不能卧者，有燥屎也。宜大承气汤。
    - 243、食谷欲呕，属阳明也，吴茱萸汤主之。得汤反剧者，属上焦也。
    - 244、太阳病，寸缓关浮尺弱，其人发热汗出，复恶寒，不呕，但心下痞者，此以医下之也。如其不下者，病人不恶寒而渴者，此转属阳明也。小便数者，大便必硬，不更衣十日，无所苦也。渴欲饮水，少少与之，但以法救之；渴者，宜五苓散。
    - 245、脉阳微而汗出少者，为自和也，汗出多者为太过。阳脉实，因发其汗，出多者亦为太过。太过者，为阳绝于里，亡津液大便因硬也。
    - 246、脉浮而芤，浮为阳，芤为阴。浮芤相抟，胃气生热，其阳则绝。
    - 247、趺阳脉浮而涩，浮则胃气强，涩则小便数。浮涩相抟，大便则硬，其脾为约。麻子仁丸主之。
    - 248、太阳病三日，发汗不解，蒸蒸发热者，属胃也。调胃承气汤主之。
    - 249、伤寒吐后，腹胀满者，与调胃承气汤。
    - 250、太阳病，若吐若下若发汗后，微烦，小便数大便因硬者，与小承气汤和之愈。
    - 251、得病二三日，脉弱无太阳柴胡证，烦躁心下硬，至四五日，虽能食，以小承气汤少少与微和之，令小安，至六日，与承气汤一升。若不大便六七日，小便少者，虽不受食，但初头硬，后必溏，未定成硬，攻之必溏。须小便利，屎定硬，乃可攻之。宜大承气汤。
    - 252、伤寒六七日，目中不了了，睛不和，无表里证，大便难，身微热者，此为实也。急下之，宜大承气汤。
    - 253、阳明病，发热汗多者，急下之，宜大承气汤。
    - 254、发汗不解，腹满痛者，急下之，宜大承气汤。
    - 255、腹满不减，减不足言，当下之，宜大承气汤。
    - 256、阳明少阳合病，必下利。其脉不负者，为顺也。负者，失也，互相克贼，名为负也。脉滑而数者，有宿食也，当下之，宜大承气汤。
    - 257、病人无表里证，发热七八日，虽脉浮数者，可下之。假令已下，脉数不解，合热则消谷喜饥，至六七日不大便者，有瘀血，宜抵当汤。
    - 258、若脉数不解，而下不止，必协热便脓血也。
    - 259、伤寒发汗已，身目为黄。所以然者，以寒湿在里不解故也。以为不可下也，于寒湿中求之。
    - 260、伤寒七八日，身黄如橘子色，小便不利，腹微满者，茵陈蒿汤主之。
    - 261、伤寒身黄发热，栀子檗皮汤主之。
    - 262、伤寒瘀热在里，身必黄，麻黄连轺赤小豆汤主之。
- 辨少阳病脉证并治
    - 263、少阳之为病，口苦咽干目眩也。
    - 264、少阳中风，两耳无所闻，目赤胸中满而烦者，不可吐下，吐下则悸而惊。
    - 265、伤寒脉弦细，头痛发热者，属少阳。少阳不可发汗，发汗则谵语。此属胃，胃和则愈，胃不和烦而悸。
    - 266、本太阳病不解，转入少阳者，胁下硬满，干呕不能食，往来寒热。尚未吐下，脉沉紧者，与小柴胡汤。
    - 267、若已吐下发汗温针，谵语，柴胡汤证罢，此为坏病。知犯何逆，以法治之。
    - 268、三阳合病，脉浮大，上关上，但欲眠睡，目合则汗。
    - 269、伤寒六七日，无大热，其人躁烦者，此为阳去入阴故也。
    - 270、伤寒三日，三阳为尽，三阴当受邪，其人反能食而不呕，此为三阴不受邪也。
    - 271、伤寒三日，少阳脉小者，欲已也。
    - 272、少阳病欲解时从寅至辰上。
- 辨太阴病脉证并治
    - 273、太阴之为病，腹满而吐，食不下，自利益甚，时腹自痛。若下之必胸下结硬。
    - 274、太阴中风，四肢烦疼，阳微阴涩而长者，为欲愈。
    - 275、太阴病欲解时从亥至丑上。
    - 276、太阴病脉浮者，可发汗，宜桂枝汤。
    - 277、自利不渴者属太阴，以其藏有寒故也。当温之，宜服四逆辈。
    - 278、伤寒脉浮而缓，手足自温者，系在太阴。太阴当发身黄，若小便自利者不能发黄。至七八日，虽暴烦下利日十余行，必自止，以脾家实，腐秽当去故也。
    - 279、本太阳病，医反下之，因尔腹满时痛者，属太阴也，桂枝加芍药汤主之，大实痛者桂枝加大黄汤主之。
    - 280、太阴为病脉弱，其人续自便利，设当行大黄芍药者，宜减之。以其人胃气弱，易动故也。
- 辨少阴病脉证并治
    - 281、少阴之为病，脉微细但欲寐也。
    - 282、少阴病，欲吐不吐，心烦但欲寐，五六日自利而渴者，属少阴也，虚故引水自救；若小便色白者，少阴病形悉具，小便白者，以下焦虚有寒不能制水，故令色白也。
    - 283、病人脉阴阳俱紧，反汗出者，亡阳也，此属少阴，法当咽痛而复吐利。
    - 284、少阴病，咳而下利，谵语者，被火气劫故也；小便必难，以强责少阴汗也。
    - 285、少阴病脉细沉数，病为在里，不可发汗。
    - 286、少阴病脉微，不可发汗，亡阳故也，阳已虚尺脉弱涩者，复不可下之。
    - 287、少阴病脉紧至七八日，自下利，脉暴微，手足反温，脉紧反去者，为欲解也，虽烦下利必自愈。
    - 288、少阴病下利，若利自止，恶寒而踡卧，手足温者，可治。
    - 289、少阴病，恶寒而踡，时自烦欲去衣被者，可治。
    - 290、少阴中风，脉阳微阴浮者，为欲愈。
    - 291、少阴病欲解时从子至寅上。
    - 292、少阴病，吐利，手足不逆冷，反发热者，不死。脉不至者灸少阴七壮。
    - 293、少阴病八九日，一身手足尽热者，以热在膀胱，必便血也。
    - 294、少阴病，但厥无汗，而强发之，必动其血。未知从何道出，或从口鼻或从目出者，是名下厥上竭，为难治。
    - 295、少阴病，恶寒身踡而利手足逆冷者，不治。
    - 296、少阴病，吐利躁烦四逆者，死。
    - 297、少阴病，下利止而头眩，时时自冒者，死。
    - 298、少阴病，四逆恶寒而身踡，脉不至，不烦而躁者，死。
    - 299、少阴病，六七日，息高者，死。
    - 300、少阴病，脉微细沉，但欲卧，汗出不烦，自欲吐。至五六日，自利，复烦躁不得卧寐者，死。
    - 301、少阴病，始得之，反发热脉沉者，麻黄细辛附子汤主之。
    - 302、少阴病，得之二三日，麻黄附子甘草汤微发汗。以二三日无证，故微发汗也。
    - 303、少阴病，得之二三日以上，心中烦不得卧，黄连阿胶汤主之。
    - 304、少阴病，得之一二日，口中和，其背恶寒者，当灸之，附子汤主之。
    - 305、少阴病，身体痛，手足寒，骨节痛，脉沉者，附子汤主之。
    - 306、少阴病，下利便脓血者，桃花汤主之。
    - 307、少阴病，二三日至四五日，腹痛小便不利，下利不止，便脓血者，桃花汤主之。
    - 308、少阴病，下利便脓血者，可刺。
    - 309、少阴病，吐利，手足逆冷，烦躁欲死者，吴茱萸汤主之。
    - 310、少阴病，下利，咽痛胸满心烦，猪肤汤主之。
    - 311、少阴病二三日，咽痛者可与甘草汤；不差与桔梗汤。
    - 312、少阴病，咽中伤生疮，不能语言声不出者，苦酒汤主之。
    - 313、少阴病，咽中痛，半夏散及汤主之。
    - 314、少阴病，下利，白通汤主之。
    - 315、少阴病，下利脉微者，与白通汤。利不止，厥逆无脉，干呕烦者，白通加猪胆汁汤主之。服汤，脉暴出者死，微续者生。
    - 316、少阴病，二三日不已，至四五日，腹痛小便不利，四肢沉重疼痛，自下利者，此为有水气。其人或咳，或小便利，或下利，或呕者，真武汤主之。
    - 317、少阴病，下利清谷，里寒外热，手足厥逆，脉微欲绝，身反不恶寒，其人面色赤。或腹痛或干呕或咽痛，或利止脉不出者。通脉四逆汤主之。
    - 318、少阴病，四逆，其人或咳或悸，或小便不利，或腹中痛，或泄利下重者，四逆散主之。
    - 319、少阴病，下利六七日，咳而呕渴，心烦不得眠者，猪苓汤主之。
    - 320、少阴病，得之二三日，口燥咽干者，急下之，宜大承气汤。
    - 321、少阴病，自利清水，色纯青，心下必痛，口干燥者，可下之，宜大承气汤。
    - 322、少阴病，六七日，腹胀不大便者，急下之，宜大承气汤。
    - 323、少阴病，脉沉者，急温之，宜四逆汤。
    - 324、少阴病，饮食入口则吐，心中温温欲吐，复不能吐，始得之，手足寒，脉弦迟者，此胸中实，不可下也，当吐之；若膈上有寒饮，干呕者，不可吐也。当温之，宜四逆汤。
    - 325、少阴病，下利，脉微涩，呕而汗出，必数更衣，反少者，当温其上，灸之。
- 辨厥阴病脉证并治
    - 326、厥阴之为病，消渴，气上撞心，心中疼热，饥而不欲食，食则吐蛔。下之，利不止。
    - 327、厥阴中风，脉微浮为欲愈，不浮为未愈。
    - 328、厥阴病欲解时从丑至卯上。
    - 329、厥阴病，渴欲饮水者，少少与之愈。
    - 330、诸四逆厥者，不可下之，虚家亦然。
    - 331、伤寒先厥后发热而利者，必自止，见厥复利。
    - 332、伤寒始发热六日，厥反九日而利。凡厥利者，当不能食。今反能食者，恐为除中。食以索饼，不发热者，知胃气尚在，必愈。恐暴热来出而复去也，后日脉之，其热续在者，期之旦日夜半愈。所以然者，本发热六日，厥反九日，复发热三日，并前六日，亦为九日，与厥相应。故期之旦日夜半愈。后三日脉之而脉数，其热不罢者，此为热气有余，必发痈脓也。
    - 333、伤寒脉迟六七日，而反与黄芩汤彻其热。脉迟为寒，今与黄芩汤复除其热，腹中应冷，当不能食，今反能食，此名除中。必死。
    - 334、伤寒先厥后发热，下利必自止，而反汗出，咽中痛者，其喉为痹。发热无汗，而利必自止，若不止，必便脓血，便脓血者，其喉不痹。
    - 335、伤寒一二日至四五日厥者，必发热，前热者后必厥，厥深者热亦深，厥微者热亦微。厥应下之，而反发汗者，必口伤烂赤。
    - 336、伤寒病，厥五日，热亦五日。设六日，当复厥，不厥者自愈。厥终不过五日，以热五日，故知自愈。
    - 337、凡厥者，阴阳气不相顺接，便为厥。厥者，手足逆冷者是也。
    - 338、伤寒，脉微而厥，至七八日肤冷，其人躁无暂安时者，此为藏厥，非蛔厥也。蛔厥者，其人当吐蛔。今病者静，而复时烦者，此为藏寒。蛔上入其膈，故烦，须臾复止，得食而呕又烦者，蛔闻食臭出。其人常自吐蛔。蛔厥者，乌梅丸主之。又主久利。
    - 339、伤寒热少微厥，指头寒，嘿嘿不欲食，烦躁。数日，小便利色白者，此热除也，欲得食，其病为愈；若厥而呕，胸胁烦满者，其后必便血。
    - 340、病者手足厥冷，言我不结胸，小腹满，按之痛者，此冷结在膀胱关元也。
    - 341、伤寒发热四日，厥反三日，复热四日，厥少热多者，其病当愈；四日至七日，热不除者，必便脓血。
    - 342、伤寒厥四日，热反三日，复厥五日，其病为进。寒多热少，阳气退，故为进也。
    - 343、伤寒六七日，脉微，手足厥冷，烦躁，灸厥阴，厥不还者，死。
    - 344、伤寒发热，下利厥逆，躁不得卧者，死。
    - 345、伤寒发热，下利至甚，厥不止者，死。
    - 346、伤寒六七日不利，便发热而利，其人汗出不止者，死，有阴无阳故也。
    - 347、伤寒五六日，不结胸，腹濡，脉虚复厥者，不可下。此亡血，下之，死。
    - 348、发热而厥，七日下利者，为难治。
    - 349、伤寒脉促，手足厥逆，可灸之。
    - 350、伤寒脉滑而厥者，里有热，白虎汤主之。\
    - 351、手足厥寒，脉细欲绝者，当归四逆汤主之。
    - 352、若其人内有久寒者，宜当归四逆加吴茱萸生姜汤。
    - 353、大汗出，热不去，内拘急，四肢疼，又下利厥逆而恶寒者，四逆汤主之。
    - 354、大汗，若大下利而厥冷者，四逆汤主之。
    - 355、病人手足厥冷，脉乍紧者，邪结在胸中；心下满而烦，饥不能食者，病在胸中；当须吐之，宜瓜蒂散。
    - 356、伤寒厥而心下悸，宜先治水，当服茯苓甘草汤，却治其厥。不尔，水渍入胃，必作利也。
    - 357、伤寒六七日，大下后，寸脉沉而迟，手足厥逆，下部脉不至，喉咽不利，唾脓血，泄利不止者，为难治。麻黄升麻汤主之。
    - 358、伤寒四五日，腹中痛，若转气下趣少腹者，此欲自利也。
    - 359、伤寒，本自寒下，医复吐下之，寒格，更逆吐下，若食入口即吐，干姜黄芩黄连人参汤主之。
    - 360、下利，有微热而渴，脉弱者，今自愈。
    - 361、下利，脉数，有微热汗出，今自愈；设复紧，为未解。
    - 362、下利，手足厥冷，无脉者，灸之不温，若脉不还，反微喘者，死；少阴负趺阳者为顺也。
    - 363、下利，寸脉反浮数，尺中自涩者，必清脓血。
    - 364、下利清谷，不可攻表，汗出必胀满。
    - 365、下利，脉沉弦者，下重也；脉大者，为未止；脉微弱数者，为欲自止，虽发热，不死。
    - 366、下利，脉沉而迟，其人面少赤，身有微热，下利清谷者，必郁冒汗出而解，病人必微厥。所以然者，其面戴阳，下虚故也。
    - 367、下利，脉数而渴者，今自愈。设不差，必清脓血，以有热故也。
    - 368、下利后脉绝，手足厥冷，晬时脉还，手足温者生，脉不还者死。
    - 369、伤寒下利，日十余行，脉反实者，死。
    - 370、下利清谷，里寒外热，汗出而厥者，通脉四逆汤主之。
    - 371、热利，下重者，白头翁汤主之。
    - 372、下利腹胀满，身体疼痛者，先温其里，乃攻其表。温里宜四逆汤；攻表宜桂枝汤。
    - 373、下利欲饮水者，以有热故也，白头翁汤主之。
    - 374、下利谵语者有燥屎也，宜小承气汤。
    - 375、下利后更烦，按之心下濡者，为虚烦也，宜栀子豉汤。
    - 376、呕家有痈脓者不可治呕，脓尽自愈。
    - 377、呕而脉弱小便复利，身有微热见厥者，难治。四逆汤主之。
    - 378、干呕吐涎沫头痛者，吴茱萸汤主之。
    - 379、呕而发热者，小柴胡汤主之。
    - 380、伤寒大吐大下之，极虚复极汗者，其人外气怫郁，复与之水，以发其汗，因得哕。所以然者，胃中寒冷故也。
    - 381、伤寒，哕而腹满，视其前后，知何部不利，利之则愈。
- 辨霍乱病脉证并治
    - 382、问曰，病有霍乱者何？答曰：呕吐而利，此名霍乱。
    - 383、问曰：病发热，头痛身疼，恶寒，吐利者，此属何病？答曰。此名霍乱。霍乱自吐下，又利止，复更发热也。
    - 384、伤寒其脉微涩者，本是霍乱，今是伤寒，却四五日，至阴经，上转入阴必利，本呕下利者，不可治也。欲似大便，而反失气，仍不利者，此属阳明也，便必硬，十三日愈。所以然者，经尽故也。下利后，当便硬，硬则能食者愈。今反不能食，到后经中，颇能食，复过一经能食，过之一日当愈，不愈者，不属阳明也。
    - 385、恶寒脉微而复利，利止亡血也，四逆加人参汤主之。
    - 386、霍乱，头痛发热，身疼痛，热多欲饮水者，五苓散主之，寒多不用水者，理中丸主之。
    - 387、吐利止而身痛不休者，当消息和解其外，宜桂枝汤小和之。
    - 388、吐利汗出，发热恶寒，四肢拘急，手足厥冷者，四逆汤主之。
    - 389、既吐且利，小便复利而大汗出，下利清谷，内寒外热，脉微欲绝者，四逆汤主之。
    - 390、吐已下断，汗出而厥，四肢拘急不解，脉微欲绝者，通脉四逆加猪胆汤主之。
    - 391、吐利发汗，脉平小烦者，以新虚不胜谷气故也。
- 辨阴阳易差后劳复病脉证并治
    - 392、伤寒阴易之为病，其人身体重少气，少腹里急，或引阴中拘挛，热上冲胸，头重不欲举，眼中生花，膝胫拘急者，烧裈散主之。
    - 393、大病差后劳复者，枳实栀子豉汤主之。
    - 394、伤寒差以后，更发热，小柴胡汤主之。脉浮者以汗解之；脉沉实者以下解之。
    - 395、大病差后，从腰以下有水气者，牡蛎泽泻散主之。
    - 396、大病差后，喜唾，久不了了，胸上有寒，当以丸药温之，宜理中丸。
    - 397、伤寒解后，虚羸少气，气逆欲吐，竹叶石膏汤主之。
    - 398、病人脉已解，而日暮微烦，以病新差，人强与谷，脾胃气尚弱不能消谷，故令微烦。损谷则愈。
- 脏腑经络先后病脉证第一
    - 一篇1问曰：上工治未病，何也？师曰：夫治未病者，见肝之病，知肝传脾，当先实脾。四季脾王不受邪，即勿补之。中工不晓相传，见肝之病，不解实脾，惟治肝也。夫肝之病，补用酸，助用焦苦，益用甘味之药调之。酸入肝，焦苦入心，甘入脾。脾能伤肾，肾气微弱，则水不行；水不行，则心火气盛，则伤肺；肺被伤，则金气不行；金气不行，则肝气盛，则肝自愈。此治肝补脾之要妙也。肝虚则用此法，实则不在用之。经曰：虚虚实实，补不足，损有余。是其义也。余脏准此。
    - 一篇2夫人秉五常，因风气而生长，风气虽能生万物，亦能害万物，如水能浮舟，亦能覆舟。若五脏元真通畅，人即安和，客气邪风，中人多死。千般疢难，不越三条：一者，经络受邪，入脏腑，为内所因也；二者，四肢九窍，血脉相传，壅塞不通，为外皮肤所中也；三者，房室金刃，虫兽所伤，以此详之，病由都尽。若人能养慎，不令邪风干忤经络，适中经络，未流传腑脏，即医治之。四肢才觉重滞，即导引吐纳，针灸膏摩，勿令九窍闭塞。更能无犯王法，禽兽灾伤，房室勿令竭乏，服食节其冷热苦酸辛甘，不遗形体有衰，病则无由入其腠理。腠者，是三焦通会元真之处，为血气所注；理者，是皮肤脏腑之纹理也。
    - 一篇3问曰：病人有气色见于面部，愿闻其说。师曰：鼻头色青，腹中痛，苦冷者死。鼻头色微黑者，有水气；色黄者，胸上有寒；色白者，亡血也。设微赤，非时者死。其目正圆者，痉，不治。又色青为痛，色黑为劳，色赤为风，色黄者便难，色鲜明者有留饮。    一篇4师曰：病人语声寂然，喜惊呼者，骨节间病；语声喑喑然不彻者，心膈间病；语声啾啾然细而长者，头中病。
    - 一篇5师曰：息摇肩者，心中坚；息引胸中上气者，咳；息张口短气者，肺痿唾沫。
    - 一篇6师曰：吸而微数，其病在中焦，实也，当下之即愈，虚者不治。在上焦者，其吸促；在下焦者，其吸远，此皆难治。呼吸动摇振振者，不治。    一篇7师曰：寸口脉动者，因其王时而动，假令肝王色青，四时各随其色。肝色青而反色白，非其时色脉，皆当病。
    - 一篇8问曰：有未至而至，有至而不至，有至而不去，有至而太过，何谓也？师曰：冬至之后，甲子夜半少阳起。少阳之时，阳始生，天得温和。以未得甲子，天因温和，此为未至而至也；以得甲子而天未温和，此为至而不至也；以得甲子而天大寒不解，此为至而不去也；以得甲子而天温如盛夏五六月时，此为至而太过也。
    - 一篇9师曰：病人脉浮者在前，其病在表；浮者在后，其病在里。腰痛背强不能行，必短气而极也。
    - 一篇10问曰：经云：厥阳独行，何谓也？师曰：此为有阳无阴，故称厥阳。
    - 一篇11问曰：寸脉沉大而滑，沉则为实，滑则为气。实气相抟，血气入脏即死，入腑即愈，此为卒厥。何谓也？师曰：唇口青，身冷，为入脏即死；如身和，汗自出，为入腑即愈。
    - 一篇12问曰：脉脱入脏即死，入腑即愈，何谓也？师曰：非为一病，百病皆然。譬如浸淫疮，从口起流向四肢者，可治；从四肢流来入口者，不可治；病在外者，可治；入里者，即死。
    - 一篇13问曰：阳病十八，何谓也？师曰：头痛，项、腰、脊、臂、脚掣痛。阴病十八，何谓也？师曰：咳，上气，喘，哕，咽，肠鸣，胀满，心痛，拘急。五脏病各有十八，合为九十病。人又有六微，微有十八病，合为一百八病。五劳七伤六极，妇人三十六病，不在其中。清邪居上，浊邪居下，大邪中表，小邪中里。穀饪之邪，从口入者，宿食也。五邪中人，各有法度：风中于前，寒中于暮，湿伤于下，雾伤于上，风令脉浮，寒令脉急，雾伤皮腠，湿流关节，食伤脾胃，极寒伤经，极热伤络。
    - 一篇14问曰：病有急当救里、救表者，何谓也？师曰：病，医下之，续得下利清谷不止，身体疼痛者，急当救里；后身体疼痛，清便自调者，急当救表也。
    - 一篇15夫病痼疾，加以卒病，当先治其卒病，后乃治其痼疾也。
    - 一篇16师曰：五脏病各有所得者愈，五脏病各有所恶，各随其所不喜者为病。病者素不应食，而反暴思之，必发热也。
    - 一篇17夫诸病在脏欲攻之，当随其所得而攻之，如渴者，与猪苓汤，余皆仿此。
- 痉湿暍病脉证治第二
    - 二篇1太阳病，发热无汗，反恶寒者，名曰刚痉。
    - 二篇2太阳病，发热汗出而不恶寒，名曰柔痉。
    - 二篇3太阳病，发热，脉沉而细者，名曰痉，为难治。
    - 二篇4太阳病，发汗太多，因致痉。
    - 二篇5夫风病，下之则痉，复发汗，必拘急。
    - 二篇6疮家虽身疼痛，不可发汗，汗出则痉。
    - 二篇7病者身热足寒，颈项强急，恶寒，时头热，面赤目赤，独头动摇，卒口噤，背反张者，痉病也。若发其汗者，寒湿相得，其表益虚，即恶寒甚。发其汗已，其脉如蛇。
    - 二篇8暴腹胀大者，为欲解，脉如故，反伏弦者，痉。
    - 二篇9夫痉脉，按之紧如弦，直上下行。
    - 二篇10痉病有灸疮，难治。
    - 二篇11太阳病，其证备，身体强几几然，脉反沉迟，此为痉，栝蒌桂枝汤主之。
    - 二篇12太阳病，无汗而小便反少，气上冲胸，口噤不得语，欲作刚痉，葛根汤主之。
    - 二篇13痉为病，胸满口噤，卧不着席，脚挛急，必齘齿，可与大承气汤。
    - 二篇14太阳病，关节疼痛而烦，脉沉而细者，此名湿痹。湿痹之候，小便不利，大便反快，但当利其小便。
    - 二篇15湿家之为病，一身尽疼，发热，身色如熏黄也。
    - 二篇16湿家其人但头汗出，背强，欲得被覆向火。若下之早则哕，或胸满，小便不利，舌上如胎者，以丹田有热，胸上有寒，渴欲得饮而不能饮，则口燥烦也。
    - 二篇17湿家下之，额上汗出，微喘，小便利者，死；若下利不止者亦死。
    - 二篇18风湿相抟，一身尽疼痛，法当汗出而解，值天阴雨不止，医云此可发汗，汗之病不愈者，何也？盖发其汗，汗大出者，但风气去，湿气在，是故不愈也。若治风湿者发其汗，但微微似欲出汗者，风湿俱去也。
    - 二篇19湿家病身疼发热，面黄而喘，头痛鼻塞而烦，其脉大，自能饮食，腹中和无病，病在头中寒湿，故鼻塞，内药鼻中则愈。
    - 二篇20湿家身烦疼，可与麻黄加术汤，发其汗为宜，慎不可以火攻之。
    - 二篇21病者一身尽疼，发热，日晡所剧者，名风湿。此病伤于汗出当风，或久伤取冷所致也。可与麻黄杏仁薏苡甘草汤。
    - 二篇22风湿，脉浮，身重，汗出，恶风者，防己黄芪汤主之。
    - 二篇23伤寒八九日，风湿相抟，身体疼烦，不能自转侧，不呕不渴，脉浮虚而涩者，桂枝附子汤主之；若大便坚，小便自利者，去桂加白术汤主之。
    - 二篇24风湿相抟，骨节疼烦，掣痛不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。
    - 二篇25太阳中暍，发热恶寒，身重而疼痛，其脉弦细芤迟。小便已，洒洒然毛耸，手足逆冷，小有劳，身即热，口开，前板齿燥。若发其汗，则其恶寒甚；加温针，则发热甚；数下之，则淋甚。
    - 二篇26太阳中热者，暍是也。汗出恶寒，身热而渴，白虎加人参汤主之。
    - 二篇27太阳中暍，身热疼重而脉微弱，此以夏月伤冷水，水行皮中所致也。一物瓜蒂汤主之。
- 百合狐惑阴阳毒病脉证治第三
    - 三篇1论曰：百合病者，百脉一宗，悉治其病也。意欲食复不能食，常默默，欲卧不能卧，欲行不能行，饮食或有美时，或有不用闻食臭时，如寒无寒，如热无热，口苦，小便赤，诸药不能治，得药则剧吐利，如有神灵者，身形如和，其脉微数。每尿时头痛者，六十日乃愈；若尿时头不痛，淅然者，四十日愈；若尿快然，但头眩者，二十日愈。其证或未病而预见，或病四五日而出，或病二十日，或一月微见者，各随证治之。
    - 三篇2百合病发汗后者，百合知母汤主之。
    - 三篇3百合病下之后者，滑石代赭汤主之。
    - 三篇4百合病吐之后者，百合鸡子汤主之。
    - 三篇5百合病不经吐下发汗，病形如初者，百合地黄汤主之。
    - 三篇6百合病一月不解，变成渴者，百合洗方主之。
    - 三篇7百合病渴不差者，栝蒌牡蛎散主之。
    - 三篇8百合病变发热者，百合滑石散主之。
    - 三篇9百合病见于阴者，以阳法救之；见于阳者，以阴法救之。见阳攻阴，复发其汗，此为逆，见阴攻阳，乃复下之，此亦为逆。
    - 三篇10狐惑之为病，状如伤寒，默默欲眠，目不得闭，卧起不安。蚀于喉为惑，蚀于阴为狐。不欲饮食，恶闻食臭，其面目乍赤、乍黑、乍白。蚀于上部则声喝，甘草泻心汤主之。
    - 三篇11蚀于下部则咽干，苦参汤洗之。
    - 三篇12蚀于肛者，雄黄熏之。
    - 三篇13病者脉数，无热，微烦，默默但欲卧，汗出。初得之三四日，目赤如鸠眼，七八日，目四眦黑，若能食者，脓已成也。赤豆当归散主之。
    - 三篇14阳毒之为病，面赤斑斑如锦纹，咽喉痛，唾脓血。五日可治，七日不可治。升麻鳖甲汤主之。
    - 三篇15阴毒之为病，面目青，身痛如被杖，咽喉痛。五日可治，七日不可治，升麻鳖甲汤去雄黄蜀椒主之。
- 疟病脉证并治第四
    - 四篇1师曰：疟脉自弦，弦数者多热，弦迟者多寒。弦小紧者，下之差，弦迟者，可温之；弦紧者，可发汗，针灸也；浮大者，可吐之；弦数者，风发也，以饮食消息止之。
    - 四篇2病疟，以月一日发，当以十五日愈；设不差，当月尽解；如其不差，当如何？师曰：此结为癥瘕，名曰疟母，急治之下，宜鳖甲煎丸。
    - 四篇3阴气孤绝，阳气独发，则热而少气烦冤，手足热而欲呕，名曰瘅疟。若但热不寒者，邪气内藏于心，外舍分肉之间，令人消铄脱肉。
    - 四篇4温疟者，其脉如平，身无寒但热，骨节疼烦，时呕，白虎加桂枝汤主之。        四篇5疟多寒者，名曰牡疟，蜀漆散主之。
    - 附《外台秘要》方
    - 牡蛎汤。治牡疟。
    - 柴胡去半夏加栝蒌汤。治疟病发渴者，亦治劳疟。
    - 柴胡桂姜汤。治疟寒多微有热，或但寒不热。服一剂如神。
- 中风历节病脉证并治第五
    - 五篇1夫风之为病，当半身不遂；或但臂不遂者，此为痹。脉微而数，中风使然。
    - 五篇2寸口脉浮而紧，紧则为寒，浮则为虚，寒虚相抟，邪在皮肤。浮者血虚，络脉空虚，贼邪不泻，或左或右；邪气反缓，正气即急，正气引邪，僻不遂。邪在于络，肌肤不仁；邪在于经，即重不胜；邪入于腑，即不识人；邪入于脏，舌即难言，口吐涎。
    - 侯氏黑散。治大风，四肢烦重，心中恶寒不足者。
    - 五篇3寸口脉迟而缓，迟则为寒，缓则为虚。营缓则为亡血，卫缓则为中风。邪气中经，则身痒而瘾疹；心气不足，邪气入中，则胸满而短气。
    - 风引汤。除热癫痫。
    - 防己地黄汤。治病如狂状，妄行，独语不休，无寒热，其脉浮。
    - 头风摩散方。
    - 五篇4寸口脉沉而弱，沉即主骨，弱即主筋，沉即为肾，弱即为肝，汗出入水中，如水伤心，历节黄汗出，故曰历节。
    - 五篇5趺阳脉浮而滑，滑则谷气实，浮则汗自出。
    - 五篇6少阴脉浮而弱，弱则血不足，浮则为风，风血相抟，即疼痛如掣。
    - 五篇7盛人脉涩小，短气，自汗出，历节疼，不可屈伸，此皆饮酒汗出当风所致。
    - 五篇8诸肢节疼痛，身体魁羸，脚肿如脱，头眩短气，温温欲吐，桂枝芍药知母汤主之。
    - 五篇9味酸则伤筋，筋伤则缓，名曰泄；咸则伤骨，骨伤则痿，名曰枯。枯泄相抟，名曰断泄。荣气不通，卫不独行，荣卫俱微，三焦无所御，四属断绝，身体羸瘦。独足肿大，黄汗出，胫冷。假令发热，便为历节也。
    - 五篇10病历节，不可屈伸，疼痛，乌头汤主之。
    - 乌头汤。治脚气疼痛，不可屈伸。
    - 矾石汤。治脚气冲心。
    - 附方
    - 《古今录验》续命汤。治中风痱，身体不能自收，口不能言，冒昧不知痛处，或拘急不得转侧。
    - 《千金》三黄汤。治中风，手足拘急，百节疼痛，烦热心乱，恶寒，经日不欲饮食。
    - 《近效方》术附子汤。治风虚头重眩，苦极，不知食味，暖肌补中，益精气。
    - 崔氏八味丸。治脚气上入，少腹不仁。
    - 《千金方》越婢加术汤。治肉极热，则身体津脱，腠理开，汗大泄，厉风气，下焦脚弱。
- 血痹虚劳病脉证并治第六
    - 六篇1问曰：血痹病从何得之？师曰：夫尊荣人，骨弱肌肤盛，重因疲劳汗出，卧不时动摇，加被微风，遂得之。但以脉自微涩，在寸口、关上小紧，宜针引阳气，令脉和紧去则愈。
    - 六篇2血痹阴阳俱微，寸口关上微，尺中小紧，外证身体不仁，如风痹状，黄芪桂枝五物汤主之。
    - 六篇3夫男子平人，脉大为劳，极虚亦为劳。
    - 六篇4男子面色薄者，主渴及亡血，卒喘悸，脉浮者，里虚也。
    - 六篇5男子脉虚沉弦，无寒热，短气里急，小便不利，面色白，时目瞑，兼衄，少腹满，此为劳使之然。
    - 六篇6劳之为病，其脉浮大，手足烦；春夏剧，秋冬差。阴寒精自出，酸削不能行。
    - 六篇7男子脉浮弱而涩，为无子，精气清冷。
    - 六篇8夫失精家，少腹弦急，阴头寒，目眩，发落，脉极虚芤迟，为清谷、亡血、失精。脉得诸芤动微紧，男子失精，女子梦交，桂枝加龙骨牡蛎汤主之。天雄散并主之。
    - 六篇9男子平人，脉虚弱细微者，善盗汗也。
    - 六篇10人年五六十，其病脉大者，痹夹背行，苦肠鸣，马刀侠瘿者，皆为劳得之。
    - 六篇11脉沉小迟，名脱气。其人疾行则喘喝，手足逆寒，腹满，甚则溏泄，食不消化也。
    - 六篇12脉弦而大，弦则为减，大则为芤，减则为寒，芤则为虚，虚寒相抟，此名为革。妇人则半产漏下，男子则亡血失精。
    - 六篇13虚劳里急，悸，衄，腹中痛，梦失精，四肢酸疼，手足烦热，咽干口燥，小建中汤主之。
    - 六篇14虚劳里急，诸不足，黄芪建中汤主之。
    - 六篇15虚劳腰痛，少腹拘急，小便不利者，八味肾气丸主之。
    - 六篇16虚劳诸不足，风气百疾，薯蓣丸主之。
    - 六篇17虚劳虚烦不得眠，酸枣仁汤主之。
    - 六篇18五劳虚极羸瘦，腹满不能饮食。食伤、忧伤、饮伤、房室伤、饥伤、劳伤、经络荣卫气伤，内有干血，肌肤甲错，两目黯黑，缓中补虚，大黄蟅虫丸主之。
    - 附方
    - 《千金翼》炙甘草汤。治虚劳不足，汗出而闷，脉结悸，行动如常，不出百日，危急者十一日死。
    - 《肘后》獭肝散。治冷劳，又主鬼疰一门相染。
- 肺痿肺痈咳嗽上气病脉证治第七
    - 七篇1问曰：热在上焦者，因咳为肺痿。肺痿之病，从何得之？师曰：或从汗出，或从呕吐，或从消渴，小便利数，或从便难，又被快药下利，重亡津液，故得之。曰：寸口脉数，其人咳，口中反有浊唾涎沫者何？师曰：为肺痿之病。若口中辟辟燥，咳即胸中隐隐痛，脉反滑数，此为肺痈，咳唾脓血。脉数虚者为肺痿，数实者为肺痈。
    - 七篇2问曰：病咳逆，脉之何以知此为肺痈？当有脓血，吐之则死，其脉何类？师曰：寸口脉微而数，微则为风，数则为热；微则汗出，数则恶寒。风中于卫，呼气不入；热过于荣，吸而不出。风伤皮毛，热伤血脉。风舍于肺，其人则咳，口干喘满，咽燥不渴，时唾浊沫，时时振寒。热之所过，血为之凝滞，蓄结痈脓，吐如米粥。始萌可救，脓成则死。
    - 七篇3上气面浮肿，肩息，其脉浮大，不治，又加利尤甚。
    - 七篇4上气喘而躁者，属肺胀，欲作风水，发汗则愈。
    - 七篇5肺痿吐涎沫而不咳者，其人不渴，必遗尿，小便数。所以然者，以上虚不能制下故也。此为肺中冷，必眩，多涎唾，甘草干姜汤以温之。若服汤已渴者，属消渴。
    - 七篇6咳而上气，喉中水鸡声，射干麻黄汤主之。
    - 七篇7咳逆上气，时时吐唾浊，但坐不得眠，皂荚丸主之。
    - 七篇8咳而脉浮者，厚朴麻黄汤主之。
    - 七篇9脉沉者，泽漆汤主之。
    - 七篇10大逆上气，咽喉不利，止逆下气者，麦门冬汤主之。
    - 七篇11肺痈，喘不得卧，葶苈大枣泻肺汤主之。
    - 七篇12咳而胸满，振寒脉数，咽干不渴，时出浊唾腥臭，久久吐脓如米粥者，为肺痈，桔梗汤主之。
    - 七篇13咳而上气，此为肺胀，其人喘，目如脱状，脉浮大者，越婢加半夏汤主之。
    - 七篇14肺胀，咳而上气，烦躁而喘，脉浮者，心下有水，小青龙加石膏汤主之。
    - 附方
    - 《外台》炙甘草汤。治肺痿涎唾多，心中温温液液者。
    - 《千金》甘草汤。
    - 《千金》生姜甘草汤。治肺痿咳唾涎沫不止，咽燥而渴。
    - 《千金》桂枝去芍药加皂荚汤。治肺痿吐涎沫。
    - 《外台》桔梗白散。治咳而胸满，振寒脉数，咽干不渴，时出浊唾腥臭，久久吐脓如米粥者，为肺痈。
    - 《千金》苇茎汤。治咳有微热，烦满，胸中甲错，是为肺痈。
    - 七篇15肺痈胸满胀，一身面目浮肿，鼻塞清涕出，不闻香臭酸辛，咳逆上气，喘鸣迫塞，葶苈大枣泻肺汤主之。
- 奔豚气病脉证治第八
    - 八篇1师曰：病奔豚，有吐脓，有惊怖，有火邪，此四部病，皆从惊发得之。    师曰：奔豚病从少腹起，上冲咽喉，发作欲死，复还止，皆从惊恐得之。
    - 八篇2奔豚气上冲胸，腹痛，往来寒热，奔豚汤主之。
    - 八篇3发汗后，烧针令其汗，针处被寒，核起而赤者，必发奔豚，气从小腹上至心，灸其核上各一壮，与桂枝加桂汤主之。
    - 八篇4发汗后，脐下悸者，欲作奔豚，茯苓桂枝甘草大枣汤主之。
- 胸痹心痛短气病脉证治第九
    - 九篇1师曰：夫脉当取太过不及，阳微阴弦，即胸痹而痛，所以然者，责其极虚也。今阳虚知在上焦，所以胸痹心痛者，以其阴弦故也。
    - 九篇2平人无寒热，短气不足以息者，实也。
    - 九篇3胸痹之病，喘息咳唾，胸背痛，短气，寸口脉沉而迟，关上小紧数，栝蒌薤白白酒汤主之。
    - 九篇4胸痹不得卧，心痛彻背者，栝蒌薤白半夏汤主之。
    - 九篇5胸痹心中痞，留气结在胸，胸满，胁下逆抢心，枳实薤白桂枝汤主之。人参汤亦主之。
    - 九篇6胸痹，胸中气塞短气，茯苓杏仁甘草汤主之。橘枳姜汤亦主之。
    - 九篇7胸痹缓急者，薏苡仁附子散主之。
    - 九篇8心中痞，诸逆，心悬痛，桂枝生姜枳实汤主之。
    - 九篇9心痛彻背，背痛彻心，乌头赤石脂丸主之。
    - 九痛丸。治九种心痛。
- 腹满寒疝宿食病脉证治第十
    - 一零篇1趺阳脉微弦，法当腹满，不满者必便难，两胠疼痛，此虚寒从下上也，当以温药服之。
    - 一零篇2病者腹满，按之不痛为虚，痛者为实，可下之。舌黄未下者，下之黄自去。
    - 一零篇3腹满时减，复如故，此为寒，当与温药。
    - 一零篇4病者痿黄，躁而不渴，胸中寒实，而利不止者死。
    - 一零篇5寸口脉弦者，即胁下拘急而痛，其人啬啬恶寒也。
    - 一零篇6夫中寒家，喜欠，其人清涕出，发热色和者，善嚏。
    - 一零篇7中寒，其人下利，以里虚也，欲嚏不能，此人肚中寒。
    - 一零篇8夫瘦人绕脐痛，必有风冷，谷气不行，而反下之，其气必冲；不冲者，心下则痞。
    - 一零篇9病腹满，发热十日，脉浮而数，饮食如故，厚朴七物汤主之。
    - 一零篇10腹中寒气，雷鸣切痛，胸胁逆满，呕吐，附子粳米汤主之。
    - 一零篇11痛而闭者，厚朴三物汤主之。
    - 一零篇12按之心下满痛者，此为实也，当下之，宜大柴胡汤。
    - 一零篇13腹满不减，减不足言，当须下之，宜大承气汤。
    - 一零篇14心胸中大寒痛，呕不能饮食，腹中寒，上冲皮起，出见有头足，上下痛而不可触近，大建中汤主之。
    - 一零篇15胁下偏痛，发热，其脉紧弦，此寒也，宜温药下之，宜大黄附子汤。
    - 一零篇16寒气厥逆，赤丸主之。
    - 一零篇17腹痛，脉弦而紧，弦则卫气不行，即恶寒，紧则不欲食，邪正相抟，即为寒疝，绕脐痛，若发则白汗出，手足厥冷，其脉沉弦者，大乌头煎主之。
    - 一零篇18寒疝腹中痛，及胁痛里急者，当归生姜羊肉汤主之。
    - 一零篇19寒疝腹中痛，逆冷，手足不仁，若身疼痛，灸刺诸药不能治，抵当乌头桂枝汤主之。
    - 一零篇20其脉数而紧乃弦，状如弓弦，按之不移。脉数弦者，当下其寒。脉紧大而迟者，必心下坚。脉大而紧者，阳中有阴，可下之。
    - 附方
    - 《外台》乌头汤。治寒疝腹中绞痛，贼风入攻五脏，拘急不得转侧，发作有时，使人阴缩，手足厥逆。
    - 《外台》柴胡桂枝汤。治心腹卒中痛者。
    - 《外台》走马汤。治中恶心痛腹胀，大便不通。
    - 一零篇21问曰：人病有宿食，何以别之？师曰：寸口脉浮而大，按之反涩，尺中亦微而涩，故知有宿食，大承气汤主之。
    - 一零篇22脉数而滑者，实也，此有宿食，下之愈，宜大承气汤。
    - 一零篇23下利不欲食者，有宿食也，当下之，宜大承气汤。
    - 一零篇24宿食在上脘，当吐之，宜瓜蒂散。
    - 一零篇25脉紧如转索无常者，有宿食也。
    - 一零篇26脉紧头痛，风寒，腹中有宿食不化也。
- 五脏风寒积聚病脉证并治第十一
    - 一一篇1肺中风者，口燥而喘，身运而重，冒而肿胀。
    - 一一篇2肺中寒，吐浊涕。
    - 一一篇3肺死脏，浮之虚，按之弱如葱叶，下无根者死。
    - 一一篇4肝中风者，头目瞤，两胁痛，行常伛，令人嗜甘。
    - 一一篇5肝中寒者，两臂不举，舌本燥，喜太息，胸中痛，不得转侧，食则吐而汗出也。
    - 一一篇6肝死脏，浮之弱，按之如索不来，或曲如蛇行者，死。
    - 一一篇7肝着，其人常欲蹈其胸上，先未苦时，但欲饮热，旋复花汤主之。
    - 一一篇8心中风者，翕翕发热，不能起，心中饥，食即呕吐。
    - 一一篇9心中寒者，其人苦病心如啖蒜状，剧者心痛彻背，背痛彻心，譬如蛊注。其脉浮者，自吐乃愈。
    - 一一篇10心伤者，其人劳倦，即头面赤而下重，心中痛而自烦，发热，当脐跳，其脉弦，此为心脏伤所致也。
    - 一一篇11心死脏，浮之实如麻豆，按之益躁疾者，死。
    - 一一篇12邪哭使魂魄不安者，血气少也。血气少者，属于心。心气虚者，其人则畏，合目欲眠，梦远行而精神离散，魂魄妄行。阴气衰者为癫，阳气衰者为狂。
    - 一一篇13脾中风者，翕翕发热，形如醉人，腹中烦重，皮目瞤瞤而短气。
    - 一一篇14脾死脏，浮之大坚，按之如覆杯，洁洁状如摇者，死。
    - 一一篇15趺阳脉浮而涩，浮则胃气强，涩则小便数，浮涩相抟，大便则坚，其脾为约，麻子仁丸主之。
    - 一一篇16肾着之病，其人身体重，腰中冷，如坐水中，形如水状，反不渴，小便自利，饮食如故，病属下焦。身劳汗出，衣里冷湿，久久得之。腰以下冷痛，腹重如带五千钱，甘姜苓术汤主之。
    - 一一篇17肾死脏，浮之坚，按之乱如转丸，益下入尺中者，死。
    - 一一篇18问曰：三焦竭部，上焦竭善噫，何谓也？师曰：上焦受中焦气未和，不能消谷，故能噫耳。下焦竭，即遗溺失便，其气不和，不能自禁制，不须治，久则愈。
    - 一一篇19师曰：热在上焦者，因咳为肺痿；热在中焦者，则为坚；热在下焦者，则尿血，亦令淋秘不通。大肠有寒者，多鹜溏；有热者，便肠垢。小肠有寒者，其人下重便血；有热者，必痔。
    - 一一篇20问曰：病有积、有聚、有榖气，何谓也？师曰：积者，脏病也，终不移；聚者，腑病也，发作有时，展转痛移，为可治。榖气者，胁下痛，按之则愈，复发为榖气。诸积大法，脉来细而附骨者，乃积也。寸口，积在胸中；微出寸口，积在喉中；关上，积在脐旁；上关上，积在心下；微下关，积在少腹；尺中，积在气冲；脉出左，积在左；脉出右，积在右；脉两出，积在中央。各以其部处之。
- 痰饮咳嗽病脉证并治第十二
    - 一二篇1问曰：夫饮有四，何谓也？师曰：有痰饮，有悬饮，有溢饮，有支饮。
    - 一二篇2问曰：四饮何以为异？师曰：其人素盛今瘦，水走肠间，沥沥有声，谓之痰饮；饮后水流在胁下，咳吐引痛，谓之悬饮；饮水流行，归于四肢，当汗出而不汗出，身体疼重，谓之溢饮；咳逆倚息，短气不得卧，其形如肿，谓之支饮。
    - 一二篇3水在心，心下坚筑，短气，恶水不欲饮。
    - 一二篇4水在肺，吐涎沫，欲饮水。
    - 一二篇5水在脾，少气身重。
    - 一二篇6水在肝，胁下支满，嚏而痛。
    - 一二篇7水在肾，心下悸。
    - 一二篇8夫心下有留饮，其人背寒冷如手大。
    - 一二篇9留饮者，胁下痛引缺盆，咳嗽则辄已。
    - 一二篇10胸中有留饮，其人短气而渴，四肢历节痛。脉沉者，有留饮。
    - 一二篇11膈上病痰，满喘咳吐，发则寒热，背痛腰疼，目泣自出，其人振振身瞤剧，必有伏饮。
    - 一二篇12夫病人饮水多，必暴喘满。凡食少饮多，水停心下，甚者则悸，微者短气。脉双弦者，寒也，皆大下后善虚。脉偏弦者，饮也。
    - 一二篇13肺饮不弦，但苦喘短气。
    - 一二篇14支饮亦喘而不能卧，加短气，其脉平也。
    - 一二篇15病痰饮者，当以温药和之。
    - 一二篇16心下有痰饮，胸胁支满，目眩，苓桂术甘汤主之。
    - 一二篇17夫短气有微饮，当从小便去之，苓桂术甘汤主之。肾气丸亦主之。
    - 一二篇18病者脉伏，其人欲自利，利反快，虽利，心下续坚满，此为留饮欲去故也，甘遂半夏汤主之。
    - 一二篇19脉浮而细滑，伤饮。
    - 一二篇20脉弦数，有寒饮，冬夏难治。
    - 一二篇21脉沉而弦者，悬饮内痛。
    - 一二篇22病悬饮者，十枣汤主之。
    - 一二篇23病溢饮者，当发其汗，大青龙汤主之，小青龙汤亦主之。
    - 一二篇24膈间支饮，其人喘满，心下痞坚，面色黧黑，其脉沉紧，得之数十日，医吐下之不愈，木防己汤主之。虚者即愈，实者三日复发，复与不愈者，宜木防己汤去石膏加茯苓芒硝汤主之。        
    - 一二篇25心下有支饮，其人苦冒眩，泽泻汤主之。
    - 一二篇26支饮胸满者，厚朴大黄汤主之。
    - 一二篇27支饮不得息，葶苈大枣泻肺汤主之。
    - 一二篇28呕家本渴，渴者为欲解，今反不渴，心下有支饮故也，小半夏汤主之。
    - 一二篇29腹满，口舌干燥，此肠间有水气，己椒苈黄丸主之。
    - 一二篇30卒呕吐，心下痞，膈间有水，眩悸者，小半夏加茯苓汤主之。       
    - 一二篇31假令瘦人，脐下有悸，吐涎沫而癫眩，此水也，五苓散主之。
    - 附方
    - 《外台》茯苓饮。治心胸中有停痰宿水，自吐出水后，心胸间虚气，满不能食，消痰气，令能食。 
    - 一二篇32咳家，其脉弦，为有水，十枣汤主之。
    - 一二篇33夫有支饮家，咳烦，胸中痛者，不卒死，至一百日或一岁，宜十枣汤。
    - 一二篇34久咳数岁，其脉弱者，可治；实大数者，死。其脉虚者，必苦冒，其人本有支饮在胸中故也，治属饮家。
    - 一二篇35咳逆倚息不得卧，小青龙汤主之。
    - 一二篇36青龙汤下已，多唾口燥，寸脉沉，尺脉微，手足厥逆，气从小腹上冲胸咽，手足痹，其面翕热如醉状，因复下流阴股，小便难，时复冒者，与茯苓桂枝五味子甘草汤，治其气冲。
    - 一二篇37冲气即低，而反更咳，胸满者，用桂苓五味甘草汤，去桂加干姜、细辛，以治其咳满。
    - 一二篇38咳满即止，而更复渴，冲气复发者，以细辛干姜为热药也，服之当遂渴。而渴反止者，为支饮也。支饮者，法当冒，冒者必呕，呕者复内半夏，以去其水。
    - 一二篇39水去呕止，其人形肿者，加杏仁主之。其证应内麻黄，以其人遂痹故不内之。若逆而内之者必厥，所以然者，以其人血虚，麻黄发其阳故也。
    - 一二篇40若面热如醉，此为胃热上冲熏其面，加大黄以利之。
    - 一二篇41先渴后呕，为水停心下，此属饮家，小半夏加茯苓汤主之。
- 消渴小便不利淋病脉证并治第十三
    - 一三篇1厥阴之为病，消渴，气上冲心，心中疼热，饥而不欲食，食即吐，下之不肯止。
    - 一三篇2寸口脉浮而迟，浮即为虚，迟即为劳，虚则卫气不足，劳则荣气竭。 趺阳脉浮而数，浮即为气，数即消谷而大坚，气盛则溲数，溲数即坚，坚数相抟，即为消渴。
    - 一三篇3男子消渴，小便反多，以饮一斗，小便一斗，肾气丸主之。
    - 一三篇4脉浮，小便不利，微热消渴者，宜利小便、发汗，五苓散主之。
    - 一三篇5渴欲饮水，水入则吐者，名曰水逆，五苓散主之。
    - 一三篇6渴欲饮水不止者，文蛤散主之。
    - 一三篇7淋之为病，小便如粟状，小腹弦急，痛引脐中。
    - 一三篇8趺阳脉数，胃中有热，即消谷引食，大便必坚，小便即数。
    - 一三篇9淋家不可发汗，发汗则必便血。
    - 一三篇10小便不利者，有水气，其人若渴，用栝蒌瞿麦丸主之。
    - 一三篇11小便不利，蒲灰散主之，滑石白鱼散、茯苓戎盐汤并主之。
    - 一三篇12渴欲饮水，口干舌燥者，白虎加人参汤主之。
    - 一三篇13脉浮发热，渴欲饮水，小便不利者，猪苓汤主之。
- 水气病脉证并治第十四
    - 一四篇1师曰：病有风水，有皮水，有正水，有石水，有黄汗。风水，其脉自浮，外证骨节疼痛，恶风；皮水，其脉亦浮，外证胕肿，按之没指，不恶风，其腹如鼓，不渴，当发其汗；正水，其脉沉迟，外证自喘；石水，其脉自沉，外证腹满不喘；黄汗，其脉沉迟，身发热，胸满，四肢头面肿，久不愈，必致痈脓。
    - 一四篇2脉浮而洪，浮则为风，洪则为气。风气相抟，风强则为隐疹，身体为痒，痒为泄风，久为痂癞；气强则为水，难以俯仰。风气相击，身体洪肿，汗出乃愈。恶风则虚，此为风水；不恶风者，小便通利，上焦有寒，其口多涎，此为黄汗。
    - 一四篇3寸口脉沉滑者，中有水气，面目肿大，有热，名曰风水。视人之目窠上微拥，如蚕新卧起状，其颈脉动，时时咳，按其手足上，陷而不起者，风水。
    - 一四篇4太阳病，脉浮而紧，法当骨节疼痛，反不疼，身体反重而酸，其人不渴，汗出即愈，此为风水。恶寒者，此为极虚，发汗得之。渴而不恶寒者，此为皮水。身肿而冷，状如周痹，胸中窒，不能食，反聚痛，暮躁不得眠，此为黄汗，痛在骨节。咳而喘，不渴者，此为肺胀，其状如肿，发汗即愈。然诸病此者，渴而下利，小便数者，皆不可发汗。
    - 一四篇5里水者，一身面目黄肿，其脉沉，小便不利，故令病水。假如小便自利，此亡津液，故令渴也。越婢加术汤主之。
    - 一四篇6趺阳脉当伏，今反紧，本自有寒，疝，瘕，腹中痛，医反下之，下之即胸满短气。
    - 一四篇7趺阳脉当伏，今反数，本自有热，消谷，小便数。今反不利，此欲作水。
    - 一四篇8寸口脉浮而迟，浮脉则热，迟脉则潜，热潜相抟，名曰沉。趺阳脉浮而数，浮脉即热，数脉即止，热止相抟，名曰伏。沉伏相抟，名曰水。沉则络脉虚，伏则小便难，虚难相抟，水走皮肤，即为水矣。
    - 一四篇9寸口脉弦而紧，弦则卫气不行，即恶寒，水不沾流，走于肠间。少阴脉紧而沉，紧则为痛，沉则为水，小便即难。
    - 一四篇10脉得诸沉，当责有水，身体肿重。水病脉出者死。
    - 一四篇11夫水病人，目下有卧蚕，面目鲜泽，脉伏，其人消渴。病水腹大，小便不利，其脉沉绝者，有水，可下之。
    - 一四篇12问曰：病下利后渴饮水，小便不利，腹满阴肿者，何也？答曰：此法当病水，若小便自利及汗出者，自当愈。
    - 一四篇13心水者，其身重而少气，不得卧，烦而躁，其人阴肿。
    - 一四篇14肝水者，其腹大，不能自转侧，胁下腹痛，时时津液微生，小便续通。
    - 一四篇15肺水者，其身肿，小便难，时时鸭溏。
    - 一四篇16脾水者，其腹大，四肢苦重，津液不生，但苦少气，小便难。
    - 一四篇17肾水者，其腹大，脐肿腰痛，不得溺，阴下湿如牛鼻上汗，其足逆冷，面反瘦。
    - 一四篇18师曰：诸有水者，腰以下肿，当利小便；腰以上肿，当发汗乃愈。
    - 一四篇19师曰：寸口脉沉而迟，沉则为水，迟则为寒，寒水相抟，趺阳脉伏，水谷不化；脾气衰则鹜溏，胃气衰则身肿。少阳脉卑，少阴脉细，男子则小便不利，妇人则经水不通。经为血，血不利则为水，名曰血分。师曰：寸口脉沉而数，数则为出，沉则为入，出则为阳实，入则为阴结。趺阳脉微而弦，微则无胃气，弦则不得息。少阴脉沉而滑，沉则为在里，滑则为实，沉滑相抟，血结胞门，其脏不泻，经络不通，名曰血分。
    - 一四篇20问曰：病有血分、水分，何也？师曰：经水前断，后病水，名曰血分，此病难治；先病水，后经水断，名曰水分，此病易治。何以故？去水，其经自下。
    - 一四篇21问曰：病者苦水，面目身体四肢皆肿，小便不利。脉之，不言水，反言胸中痛，气上冲咽，状如炙肉，当微咳喘。审如师言，其脉何类？师曰：寸口脉沉而紧，沉为水，紧为寒，沉紧相抟，结在关元。始时当微，年盛不觉。阳衰之后，荣卫相干，阳损阴盛，结寒微动，肾气上冲，喉咽塞噎，胁下急痛。医以为流饮，而大下之，气击不去，其病不除。后重吐之，胃家虚烦，咽燥欲饮水，小便不利，水谷不化，面目手足浮肿。又与葶苈丸下水，当时如小差，食饮过度，肿复如前，胸胁苦痛，象若奔豚，其水扬溢，则浮咳喘逆。当先攻击冲气，令止，乃治咳，咳止，其喘自差。先治新病，病当在后。
    - 一四篇22风水，脉浮身重，汗出恶风者，防己黄芪汤主之。腹痛加芍药。
    - 一四篇23风水恶风，一身悉肿，脉浮不渴，续自汗出，无大热，越婢汤主之。
    - 一四篇24皮水为病，四肢肿，水气在皮肤中，四肢聂聂动者，防己茯苓汤主之。
    - 一四篇25里水，越婢加术汤主之，甘草麻黄汤亦主之。
    - 一四篇26水之为病，其脉沉小，属少阴。浮者为风；无水，虚胀者为气。水，发其汗即已。脉沉者，宜麻黄附子汤。浮者，宜杏子汤。
    - 一四篇27厥而皮水者，蒲灰散主之。
    - 一四篇28问曰：黄汗之为病，身体肿，发热汗出而渴，状如风水，汗沾衣，色正黄如柏汁，脉自沉，何从得之？师曰：以汗出入水中浴，水从汗孔入得之，宜芪芍桂酒汤主之。
    - 一四篇29黄汗之病，两胫自冷；假令发热，此属历节。食已汗出，又身常暮卧盗汗出者，此劳气也。若汗出已，反发热者，久久其身必甲错；发热不止者，必生恶疮。若身重，汗出已辄轻者，久久必身瞤，瞤即胸中痛，又从腰以上必汗出，下无汗，腰髋弛痛，如有物在皮中状，剧者不能食，身疼重，烦躁，小便不利，此为黄汗，桂枝加黄芪汤主之。
    - 一四篇30师曰：寸口脉迟而涩，迟则为寒，涩为血不足。趺阳脉微而迟，微则为气，迟则为寒。寒气不足，则手足逆冷；手足逆冷，则荣卫不利；荣卫不利，则腹满肠鸣相逐。气转膀胱；荣卫俱劳。阳气不通即身冷，阴气不通即骨疼；阳前通则恶寒，阴前通则痹不仁。阴阳相得，其气乃行，大气一转，其气乃散。实则失气，虚则遗尿，名曰气分。
    - 一四篇31气分，心下坚大如盘，边如旋杯，水饮所作，桂枝去芍药加麻辛附子汤主之。
    - 一四篇32心下坚大如盘，边如旋盘，水饮所作，枳术汤主之。        附方
    - 《外台》防己黄芪汤。治风水，脉浮为在表，其人或头汗出，表无他病，病者但下重，从腰以上为和，腰以下当肿及阴，难以屈伸。
- 黄疸病脉证并治第十五
    - 一五篇1寸口脉浮而缓，浮则为风，缓则为痹，痹非中风，四肢苦烦，脾色必黄，瘀热以行。
    - 一五篇2趺阳脉紧而数，数则为热，热则消谷；紧则为寒，食即为满。尺脉浮为伤肾，趺阳脉紧为伤脾。风寒相抟，食谷即眩，谷气不消，胃中苦浊，浊气下流，小便不通，阴被其寒，热流膀胱，身体尽黄，名曰谷疸。额上黑，微汗出，手足中热，薄暮即发，膀胱急，小便自利，名曰女劳疸。腹如水状，不治。心中懊而热，不能食，时欲吐，名曰酒疸。
    - 一五篇3阳明病，脉迟者，食难用饱，饱则发烦头眩，小便必难，此欲作谷疸。虽下之，腹满如故，所以然者，脉迟故也。
    - 一五篇4夫病酒黄疸，必小便不利。其候心中热，足下热，是其证也。
    - 一五篇5酒黄疸者，或无热，靖言了，腹满欲吐，鼻燥。其脉浮者，先吐之；沉弦者，先下之。
    - 一五篇6酒疸，心中热，欲呕者，吐之愈。
    - 一五篇7酒疸下之，久久为黑疸，目青面黑，心中如啖蒜齑状，大便正黑，皮肤爪之不仁，其脉浮弱，虽黑微黄，故知之。
    - 一五篇8师曰：病黄疸，发热烦喘，胸满口燥者，以病发时，火劫其汗，两热相得。然黄家所得，从湿得之，一身尽发热而黄，肚热，热在里，当下之。
    - 一五篇9脉沉，渴欲饮水，小便不利者，皆发黄。
    - 一五篇10腹满，舌痿黄，躁不得睡，属黄家。
    - 一五篇11黄疸之病，当以十八日为期，治之十日以上差，反剧为难治。
    - 一五篇12疸而渴者，其疸难治；疸而不渴者，其疸可治。发于阴部，其人必呕；阳部，其人振寒而发热也。
    - 一五篇13谷疸之为病，寒热不食，食即头眩，心胸不安，久久发黄为谷疸，茵陈蒿汤主之。
    - 一五篇14黄家，日晡所发热，而反恶寒，此为女劳得之。膀胱急，少腹满，身尽黄，额上黑，足下热，因作黑疸。其腹胀如水状，大便必黑，时溏，此女劳之病，非水也。腹满者难治，硝石矾石散主之。
    - 一五篇15酒黄疸，心中懊憹，或热痛，栀子大黄汤主之。
    - 一五篇16诸病黄家，但利其小便。假令脉浮，当以汗解之，宜桂枝加黄芪汤主之。
    - 一五篇17诸黄，猪膏发煎主之。
    - 一五篇18黄疸病，茵陈五苓散主之。
    - 一五篇19黄疸腹满，小便不利而赤，自汗出，此为表和里实，当下之，宜大黄硝石汤。
    - 一五篇20黄疸病，小便色不变，欲自利，腹满而喘，不可除热，热除必哕。哕者，小半夏汤主之。
    - 一五篇21诸黄，腹痛而呕者，宜柴胡汤。
    - 一五篇22男子黄，小便自利，当与虚劳小建中汤。
    - 附方
    - 瓜蒂汤治诸黄。
    - 《千金》麻黄醇酒汤。治黄疸。
- 惊悸吐衄下血胸满瘀血病脉证治第十六
    - 一六篇1寸口脉动而弱，动即为惊，弱则为悸。
    - 一六篇2师曰：尺脉浮，目睛晕黄，衄未止。晕黄去，目睛慧了，知衄今止。
    - 一六篇3又曰：从春至夏衄者太阳，从秋至冬衄者阳明。
    - 一六篇4衄家不可汗，汗出必额上陷脉紧急，直视不能眴，不得眠。
    - 一六篇5病人面无色，无寒热，脉沉弦者，衄。浮弱，手按之绝者，下血。烦咳者，必吐血。
    - 一六篇6夫吐血，咳逆上气，其脉数而有热，不得卧者，死。
    - 一六篇7夫酒客咳者，必致吐血，此因极饮过度所致也。
    - 一六篇8寸口脉弦而大，弦则为减，大则为芤，减则为寒，芤则为虚，寒虚相击，此名曰革，妇人则半产漏下，男子则亡血。
    - 一六篇9亡血不可发其表，汗出即寒栗而振。
    - 一六篇10病患胸满，唇痿舌青，口燥，但欲漱水不欲咽，无寒热，脉微大来迟，腹不满，其人言我满，为有瘀血。
    - 一六篇11病者如热状，烦满，口干燥而渴，其脉反无热，此为阴伏，是瘀血也，当下之。
    - 一六篇12火邪者，桂枝去芍药加蜀漆牡蛎龙骨救逆汤主之。
    - 一六篇13心下悸者，半夏麻黄丸主之。
    - 一六篇14吐血不止者，柏叶汤主之。
    - 一六篇15下血，先便后血，此远血也，黄土汤主之。
    - 一六篇16下血，先血后便，此近血也，赤小豆当归散主之。
    - 一六篇17心气不足，吐血，衄血，泻心汤主之。
- 呕吐哕下利病脉证治第十七
    - 一七篇1夫呕家有痈脓，不可治呕，脓尽自愈。
    - 一七篇2先呕却渴者，此为欲解；先渴却呕者，为水停心下，此属饮家。呕家本渴，今反不渴者，以心下有支饮故也，此属支饮。
    - 一七篇3问曰：病人脉数，数为热，当消谷引食，而反吐者，何也？师曰：以发其汗，令阳气微，膈气虚，脉乃数，数为客热，不能消谷，胃中虚冷故也。脉弦者，虚也。胃气无余，朝食暮吐，变为胃反。寒在于上，医反下之，今脉反弦，故名曰虚。
    - 一七篇4寸口脉微而数，微则无气，无气则荣虚，荣虚则血不足，血不足则胸中冷。
    - 一七篇5趺阳脉浮而涩，浮则为虚，涩则伤脾。脾伤则不磨，朝食暮吐，暮食朝吐，宿谷不化，名曰胃反。脉紧而涩，其病难治。
    - 一七篇6病人欲吐者，不可下之。
    - 一七篇7哕而腹满，视其前后，知何部不利，利之即愈。
    - 一七篇8呕而胸满者，茱萸汤主之。
    - 一七篇9干呕，吐涎沫，头痛者，茱萸汤主之。
    - 一七篇10呕而肠鸣，心下痞者，半夏泻心汤主之。
    - 一七篇11干呕而利者，黄芩加半夏生姜汤主之。
    - 一七篇12诸呕吐，谷不得下者，小半夏汤主之。
    - 一七篇13呕吐而病在膈上，后思水者，解，急与之；思水者猪苓散主之。
    - 一七篇14呕而脉弱，小便复利，身有微热，见厥者，难治，四逆汤主之。
    - 一七篇15呕而发热者，小柴胡汤主之。
    - 一七篇16胃反呕吐者，大半夏汤主之。
    - 一七篇17食已即吐者，大黄甘草汤主之。
    - 一七篇18胃反，吐而渴欲饮水者，茯苓泽泻汤主之。
    - 一七篇19吐后，渴欲得水而贪饮者，文蛤汤主之。兼主微风，脉紧头痛。
    - 一七篇20干呕吐逆，吐涎沫，半夏干姜散主之。
    - 一七篇21病人胸中似喘不喘，似呕不呕，似哕不哕，彻心中愦愦然无奈者，生姜半夏汤主之。
    - 一七篇22干呕，哕，若手足厥者，橘皮汤主之。
    - 一七篇23哕逆者，橘皮竹茹汤主之。
    - 一七篇24夫六腑气绝于外者，手足寒，上气脚缩；五脏气绝于内者，利不禁；下甚者，手足不仁。
    - 一七篇25下利脉沉弦者，下重，脉大者为未止；脉微弱数者为欲自止，虽发热不死。
    - 一七篇26下利，手足厥冷，无脉者，灸之不温；若脉不还反微喘者，死。少阴负趺阳者，为顺也。
    - 一七篇27下利，有微热而渴，脉弱者，今自愈。
    - 一七篇28下利脉数，有微热汗出，今自愈；设脉紧，为未解。
    - 一七篇29下利，脉数而渴者，今自愈；设不差，必清脓血，以有热故也。
    - 一七篇30下利，脉反弦，发热身汗者，自愈。
    - 一七篇31下利气者，当利其小便。
    - 一七篇32下利，寸脉反浮数，尺中自涩者，必清脓血。
    - 一七篇33下利清谷，不可攻其表，汗出必胀满。
    - 一七篇34下利脉沉而迟，其人面少赤，身有微热，下利清谷者，必郁冒汗出而解，病人必微热，所以然者，其面戴阳，下虚故也。
    - 一七篇35下利后脉绝，手足厥冷，晬时脉还，手足温者生，脉不还者死。
    - 一七篇36下利腹胀满，身体疼痛者，先温其里，乃攻其表。温里宜四逆汤，攻表宜桂枝汤。
    - 一七篇37下利，三部脉皆平，按之心下坚者，急下之，宜大承气汤。
    - 一七篇38下利脉迟而滑者，实也，利未欲止，急下之，宜大承气汤。
    - 一七篇39下利，脉反滑者，当有所去，下乃愈，宜大承气汤。
    - 一七篇40下利已差，至其年月日时复发者，以病不尽故也，当下之，宜大承气汤。
    - 一七篇41下利谵语者，有燥屎也，小承气汤主之。
    - 一七篇42下利，便脓血者，桃花汤主之。
    - 一七篇43热利重下者，白头翁汤主之。
    - 一七篇44下利后更烦，按之心下濡者，为虚烦也，栀子豉汤主之。
    - 一七篇45下利清谷，里寒外热，汗出而厥者，通脉四逆汤主之。
    - 一七篇46下利，肺痛，紫参汤主之。
    - 一七篇47气利，诃黎勒散主之。
    - 附方
    - 《千金翼》小承气汤。治大便不通，哕，数谵语。
    - 《外台》黄芩汤。治干呕下利。
- 疮痈肠痈浸淫病脉证并治第十八
    - 一八篇1诸浮数脉，应当发热，而反洒淅恶寒，若有痛处，当发其痈。
    - 一八篇2师曰：诸痈肿，欲知有脓无脓，以手掩肿上，热者为有脓，不热者为无脓。
    - 一八篇3肠痈之为病，其身甲错，腹皮急，按之濡，如肿状，腹无积聚，身无热，脉数，此为腹内有痈脓，薏苡附子败酱散主之。
    - 一八篇4肠痈者，少腹肿痞，按之即痛如淋，小便自调，时时发热，自汗出，复恶寒。其脉迟紧者，脓未成，可下之，当有血。脉洪数者，脓已成，不可下也。大黄牡丹汤主之。
    - 一八篇5问曰：寸口脉浮微而涩，然当亡血，若汗出。设不汗者云何？答曰：若身有疮，被刀斧所伤，亡血故也。
    - 一八篇6病金疮，王不留行散主之。排脓散、排脓汤并主之。
    - 一八篇7浸淫疮，从口流向四肢者可治，从四肢流来入口者，不可治。
    - 一八篇8浸淫疮，黄连粉主之。
- 趺蹶手指臂肿转筋阴狐疝蛔虫病脉证治第十九
    - 一九篇1师曰：病趺蹶，其人但能前，不能却，刺腨入二寸。此太阳经伤也。
    - 一九篇2病人常以手指臂肿动，此人身体瞤瞤者，藜芦甘草汤主之。
    - 一九篇3转筋之为病，其人臂脚直，脉上下行，微弦，转筋入腹者，鸡屎白散主之。
    - 一九篇4阴狐疝气者，偏有小大，时时上下，蜘蛛散主之。
    - 一九篇5问曰：病腹痛有虫，其脉何以别之？师曰：腹中痛，其脉当沉，若弦，反洪大，故有蛔虫。
    - 一九篇6蛔虫之为病，令人吐涎，心痛发作有时，毒药不止，甘草粉蜜汤主之。
    - 一九篇7蛔厥者，当吐蛔，今病者静而复时烦，此为脏寒，蛔上入膈，故烦，须臾复止，得食而呕，又烦者，蛔闻食复出，其人当自吐蛔。
    - 一九篇8蛔厥者，乌梅丸主之。
- 妇人妊娠病脉证并治第二十
    - 二零篇1师曰：妇人得平脉，阴脉小弱，其人渴，不能食，无寒热，名妊娠，桂枝汤主之。于法六十日当有此证，设有医治逆者，却一月加吐下者，则绝之。
    - 二零篇2妇人宿有癥病，经断未及三月，而得漏下不止，胎动在脐上者，为癥痼害。妊娠六月动者，前三月经水利时，胎也。下血者，后断三月衃也。所以血不止者，其癥不去故也，当下其癥，桂枝茯苓丸主之。
    - 二零篇3妇人怀娠六七月，脉弦发热，其胎愈胀，腹痛恶寒者，少腹如扇。所以然者，子脏开故也，当以附子汤温其脏。
    - 二零篇4师曰：妇人有漏下者，有半产后因续下血都不绝者，有妊娠下血者，假令妊娠腹中痛，为胞阻，胶艾汤主之。
    - 二零篇5妇人怀娠，腹中  痛，当归芍药散主之。
    - 二零篇6妊娠，呕吐不止，干姜人参半夏丸主之。
    - 二零篇7妊娠，小便难，饮食如故，归母苦参丸主之。
    - 二零篇8妊娠，有水气，身重，小便不利，洒淅恶寒，起则头眩，葵子茯苓散主之。
    - 二零篇9妇人妊娠，宜常服当归散主之。
    - 二零篇10妊娠养胎，白术散主之。
    - 二零篇11妇人伤胎，怀身腹满，不得小便，从腰以下重，如有水气状，怀身七月，太阴当养不养，此心气实，当刺泻劳宫及关元，小便微利则愈。
- 妇人产后病脉证治第二十一
    - 二一篇1问曰：新产妇人有三病：一者病痉，二者病郁冒，三者大便难，何谓也？师曰：新产血虚，多汗出，喜中风，故令病痉。亡血复汗，寒多，故令郁冒。亡津液，胃燥，故大便难。
    - 二一篇2产妇郁冒，其脉微弱，不能食，大便反坚，但头汗出。所以然者，血虚而厥，厥而必冒。冒家欲解，必大汗出。以血虚下厥，孤阳上出，故头汗出。所以产妇喜汗出者，亡阴血虚，阳气独盛，故当汗出，阴阳乃复。大便坚，呕不能食，小柴胡汤主之。
    - 二一篇3病解能食，七八日更发热者，此为胃实，大承气汤主之。
    - 二一篇4产后腹中  痛，当归生姜羊肉汤主之，并治腹中寒疝，虚劳不足。
    - 二一篇5产后腹痛，烦满不得卧，枳实芍药散主之。
    - 二一篇6师曰：产妇腹痛，法当以枳实芍药散。假令不愈者，此为腹中有干血着脐下，宜下瘀血汤主之。亦主经水不利。
    - 二一篇7产后七八日，无太阳证，少腹坚痛，此恶露不尽。不大便，烦燥发热，切脉微实，再倍发热，日晡时烦躁者，不食，食则谵语，至夜即愈，宜大承气汤主之。热在里，结在膀胱也。
    - 二一篇8产后风，续之数十日不解，头微痛，恶寒，时时有热，心下闷，干呕汗出，虽久，阳旦证续在耳，可与阳旦汤。
    - 二一篇9产后中风发热，面正赤，喘而头痛，竹叶汤主之。
    - 二一篇10妇人乳中虚，烦乱呕逆，安中益气，竹皮大丸主之。
    - 二一篇11产后下利虚极，白头翁加甘草阿胶汤主之。
    - 附方
    - 《千金》三物黄芩汤。治妇人在草蓐，自发露得风。四肢苦烦热，头痛者，与小柴胡汤；头不痛但烦者，此汤主之。
    - 《千金》内补当归建中汤。治妇人产后虚羸不足，腹中刺痛不止，吸吸少气，或苦少腹中急摩痛，引腰背，不能食饮。产后一月，日得四五剂为善，令人强壮，宜。
- 妇人杂病脉证并治第二十二
    - 二二篇1妇人中风，七八日续来寒热，发作有时，经水适断，此为热入血室，其血必结，故使如疟状，发作有时，小柴胡汤主之。
    - 二二篇2妇人伤寒发热，经水适来，昼日明了，暮则谵语，如见鬼状者，此为热入血室，治之无犯胃气及上二焦，必自愈。
    - 二二篇3妇人中风，发热恶寒，经水适来，得七八日，热除脉迟，身凉和，胸胁满，如结胸状，谵语者，此为热入血室也，当刺期门，随其实而取之。
    - 二二篇4阳明病，下血，谵语者，此为热入血室，但头汗出，当刺期门，随其实而泻之，濈然汗出者愈。
    - 二二篇5妇人咽中如有炙脔，半夏厚朴汤主之。
    - 二二篇6妇人脏躁，喜悲伤欲哭，象如神灵所作，数欠伸，甘麦大枣汤主之。
    - 二二篇7妇人吐涎沫，医反下之，心下即痞，当先治其吐涎沫，小青龙汤主之。涎沫止，乃治痞，泻心汤主之。
    - 二二篇8妇人之病，因虚、积冷、结气，为诸经水断绝。至有历年，血寒积结胞门，寒伤经络。凝坚在上，呕吐涎唾，久成肺痈，形体损分；在中盘结，绕脐寒疝；或两胁疼痛，与脏相连；或结热中，痛在关元。脉数无疮，肌若鱼鳞，时着男子，非止女身。在下未多，经候不匀。冷阴掣痛，少腹恶寒，或引腰脊，下根气街，气冲急痛，膝胫疼烦，奄忽眩冒，状如厥癫，或有忧惨，悲伤多嗔。此皆带下，非有鬼神。久则羸瘦，脉虚多寒。三十六病，千变万端，审脉阴阳，虚实紧弦，行其针药，治危得安，其虽同病，脉各异源，子当辨记，勿谓不然。
    - 二二篇9问曰：妇人年五十所，病下利，数十日不止，暮即发热，少腹里急，腹满，手掌烦热，唇口干燥，何也？师曰：此病属带下。何以故？曾经半产，瘀血在少腹不去。何以知之？其证唇口干燥，故知之。当以温经汤主之。
    - 二二篇10带下经水不利，少腹满痛，经一月再见者，土瓜根散主之。
    - 二二篇11寸口脉弦而大，弦则为减，大则为芤；减则为寒，芤则为虚；寒虚相抟，此名曰革，妇人则半产漏下，旋复花汤主之。
    - 二二篇12妇人陷经，漏下，黑不解，胶姜汤主之。
    - 二二篇13妇人少腹满如敦状，小便微难而不渴，生后者，此为水与血并结在血室也，大黄甘遂汤主之。
    - 二二篇14妇人经水不利下，抵当汤主之。
    - 二二篇15妇人经水闭不利，脏坚癖不止，中有干血，下白物，矾石丸主之。
    - 二二篇16妇人六十二种风，及腹中血气刺痛，红蓝花酒主之。
    - 二二篇17妇人腹中诸疾痛，当归芍药散主之。
    - 二二篇18妇人腹中痛，小建中汤主之。
    - 二二篇19问曰：妇人病饮食如故，烦热不得卧，而反倚息者，何也？师曰：此名转胞，不得溺也，以胞系了戾，故致此病。但利小便则愈，宜肾气丸主之。
    - 二二篇20蛇床子散，温阴中坐药。
    - 二二篇21少阴脉滑而数者，阴中即生疮，阴中蚀疮烂者，狼牙汤洗之。
    - 二二篇22胃气下泄，阴吹而正喧，此谷气之实也，膏发煎导之。
    - 小儿疳虫蚀齿方。